עקב הזינוק במחירי הסולר, שנובע מההתייקרות החדה במחירי הנפט בעולם בשבועות האחרונים, יתייקרו בעוד 3 שבועות מחירי הנסיעה במוניות בכמעט 7%. 
מחיר פעימת המונה ההתחלתית יעלה ל-9.10 שקלים, לעומת 8.50 שקלים, שהוא המחיר היום. 
בערב החג החליטה ועדת המחירים המשותפת למשרד האוצר ולמשרד התחבורה על המתנה הזו, שמגיעה בעקבות מחאתם של נהגי המוניות, כי הם אינם מצליחים לכסות על ההוצאות לסולר. 
כבר זמן רב המשק נמצא בהאטה בפעילות הכלכלית, וגם בהתאחדות התעשיינים השלימו עם מציאות זו. 
תחזית הייצוא התעשייתי לשנת 2005 עודכנה כלפי מטה. 
בתחילה העריכו בהתאחדות כי השנה הנוכחית תסתיים בגידול של 10% בייצוא, אך בעקבות הירידה החדה של 5% ברבעון הראשון, התחזית הזו תוקנה ל-6.5% בלבד. 
נשיא התאחדות התעשיינים, שרגא ברוש, אמר הבוקר כי "ההאטה בשווקים המערביים המביאה להפחתת הביקושים לייצוא הישראלי והקיפאון של הדולר, הם הגורמים העיקריים לירידה הזו". 
השבוע הודיע בנק ישראל בדו"ח פסימי כי המשק הישראלי עומד בפני האטה ממושכת. 
ההאטה נגרמת, לדברי מחברי הדו"ח, כתוצאה מעליית ערכו של השקל והיחלשותם היחסית של השווקים בארצות הברית, מצב שהכניס לא מעט יצואנים ישראלים לקפאון כמעט מוחלט. 
סיבה נוספת להאטה היא ירידה זמנית בהשקעות הזרות בישראל. 
כלכלני הבנק הזהירו שבמידה והתחזית תתגשם, המשק עלול לסבול מעליית ריבית, מקפיצת שיעורי האינפלציה והתרחבות במימדי האבטלה. 
גורמים בכירים בשוק ההון מעריכים כי קרוב ל-2,000 מעובדי חברת "בזק" יפוטרו עם יישום צעדי ההתייעלות שינקטו בעלי השליטה החדשים בחברה. 
קבוצת "אייפקס-סבן-ארקין", שקנתה אתמול את גרעין השליטה ב"בזק", הגיעה מבעוד מועד להסדר פרישה עם ועד העובדים. 
אמש זכתה הקבוצה, בבעלותו של ענק ההשקעות, איש העסקים היהודי חיים סבן, במכרז על השליטה בחברת הטלפון הגדולה. 
בתום 21 שנים של נסיונות כושלים הופרטה אתמול "בזק" תמורת 4.2 מיליארד שקלים. 
סכום גבוה זה משקף את שווי השוק של החברה. 
הקבוצה הזוכה תחזיק ב-30% מהמניות, וגם באופציה, זכות עתידית לרכישת פלח נוסף. 
קופת המדינה הרוויחה מהעסקה 972 מליון דולר. 
שר האוצר, בנימין נתניהו, הגדיר את העסקה כ"הצלחה מסחררת", וכעת נותר לחכות האם החשבונות אכן יוזלו, כפי שאמר סבן: "אני מאמין שבעקבות הייעול של החברה, הצרכנים הישראלים ייהנו מהורדת מחירים". 
