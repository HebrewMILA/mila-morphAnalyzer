אמיר בן דוד יהיה העורך הבא של מגזין "טיים אאוט". הוא יחליף את רונית הבר הפורשת. 
נירית וייס, עורכת המשנה, שהיתה אמורה להחליף את הבר, התמנתה לאחרונה לעורכת "פנאי פלוס" במקומו של יגאל גלאי. 
בן דוד (39) שימש בחמש שנים האחרונות כעורך משנה של "מוסף הארץ". בחודשים האחרונים כתב ב "מוסף הארץ" כתבות מרכזיות וטור שבועי קבוע, "דפדפן", הסוקר מגזינים שונים בעולם. לפני כן היה סגן עורך מוסף "סופשבוע" של מעריב. 
בן דוד מוכר גם כחבר להקת "אבטיפוס", וכתסריטאי ("זהר", "צומת וולקן"). 
במכתב ששלח מו"ל "טיים אאוט" בישראל, והעורך הראשי של המגזין, יובל סיגלר לעובדיו, כתב: "אני משוכנע שתהיה לו תרומה גדולה ל-Time Out וכי תהנו לעבוד איתו. כבר בימים הקרובים תוכלו לפגוש אותו כאן במערכת". 
"הרגשתי שהגעתי למיצוי ואני רוצה לעשות דברים מאתגרים אחרים", אמרה היום רונית הבר ל-NRG, "לגבי העתיד הכל פתוח והשאיפה היא למצוא תפקיד מעניין ומאתגר". 
באשר למינויו של בן דוד, אמרה הבר: "אני חושבת שזו בחירה יפה, ראויה ומתאימה לרוח העיתון. אני בטוחה שאמיר יעשה עבודה טובה כשיצעיד את העיתון לשנתו השלישית". 
