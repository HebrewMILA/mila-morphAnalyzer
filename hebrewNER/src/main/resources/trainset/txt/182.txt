חברת צ'ק פוינט חשפה היום (ב') במשרדיה ברמת גן את דור המוצרים החדש שלה בשם NGX. 
"מדובר בשדרוג לכ-14 גרסאות בו זמנית" מצהיר שוויד במצב רוח מרומם. 
חברת אבטחת הרשתות באינטרנט זה כבר מזמן "לא רק" פיירוולים, אלא סדרה ארוכה של אבטחות אפליקציה מתוחכמות שחושבות בעצמן, מנתחות אירועים ואמורות לסייע למאבטחי הרשתות לפעול ביעילות ולתת תוצאות מהירות יותר למתקפות ברשת. 
"היום מותקף מחשב ביתי ביותר מ-60 אלף התקפות זדוניות ביום" חושף מנכ"ל צ'ק פוינט, "יותר מפי שלוש מבאוקטובר 2004". 
לחברה יש נתח שוק (חומרה + תוכנה) של כ-36% משוק אבטחת הרשתות בעולם והיא מתחרה בסיסקו, ג'וניפר (שרכשה את היריבה מלאת היצרים - נטסקרין), נורטל ועוד. 
"בשוק התוכנה לבדה אנחנו מחזיקים בכ-88% מהשוק העולמי" מסר שוויד. 
מנכ"ל צ'ק פוינט העריך כי החברה תגיע עד סוף הרבעון ל-400 אלף התקנות באתרים שונים ברחבי העולם, "כמעט בכל מדינה בעולם מותקנים המוצרים שלנו", הוא מציין. 
הפלטפורמה החדשה של צ'ק פוינט תציע ניהול אחוד של מוצרי האבטחה של החברה. 
מוצרי ה-NGX, הם הגרסא המאז'ורית הבאה של החברה והם מכילים עשרות עדכונים חדשים עם אופציות ויכולות חדשניות, מסביר שוויד. 
כיום ניצב מנהל אבטחת המידע מול מיליוני התקפות ברשתות המחשבים שלו מידי יום. 
כתוצאה מכך נוצרים קבצי תיעוד (לוגים) אדירים בהיקפים של מאות מגה בייטים שדורשים ניתוח. 
צ'ק פוינט משחררת מוצרים שידעו לאסוף את הנתונים, לנתח אותם ולהבין ממספר אירועים בו זמניים שנראים תקינים - כיצד נוצר אירוע אבטחה. 
לדוגמא: חדירת תולעת לחברה שמתחילה לשדר חתיכות מידע משרת מסוים. 
שידור חתיכות המידע בתדירות מסוימת, ומיקום הקוד הזדוני במקום אחר, עשויים "להעלם" מתחת לפני המכ"מים של מוצרי האבטחה, אך בצ'ק פוינט מצהירים כי המוצרים שלהם יוכלו לפרש ולבודד את האירוע. 
החברה משחררת גם עדכון לכלי לצוות התמיכה הכללי (הלפ-דסק) של החברה. 
מדובר באפליקציה וובית שמאפשרת לחשוף מה מדיניות האבטחה לתהליכים ואפליקציות מסוימות בחברה, ללא יכולת להתערב. 
זאת בכדי שעובד שמתקשר לאותו איש תמיכה, יידע מדוע הוא לא יכול להפעיל את תוכנית ה-ICQ מהמחשב האירגוני שלו בין השעה 15:00 ל-16:00, נניח. 
כך, הוא לא יצטרך להטריד את מנהל האבטחה של הארגון שמנסה למנוע פלישות זדוניות משרתים בקטמנדו באותה העת. 
"מחירי המוצרים שלנו לא משתנים" מציין המנכ"ל בגאווה. 
בשנים האחרונות הובע חשש על ידי אנליסטים כי החברה תצטרך לשנות את מדיניות המחירים שלה עקב התחרותיות הגוברת בשוק. 
שוויד חושף את תמחורי המוצרים היציבים של החברה: "המחירים נותרו זהים: 70 דולר לאבטחת עסק קטן, 300 דולר לאבטחת רשת בעסק קטן, בין 1,500 ל-3,500 דולר לאבטחת חברות גדולות עם אתר ראשי ועד 500 מחשבים, באמצעות מוצרי הצ'ק פוינט אקספרס, ובין 15,000 ל-20,000 דולר לעסק עם 3 עד 4 אתרים, חברות גדולות עם מחזורי מכירות משמעותיים. (100 מ' ש' ומעלה, ח.ש.)". 
ברמת גן ובסניף הישראלי בכלל מועסקים כ-550 עובדים של החברה, מדובר בכ-39% מסך העובדים של החברה בעולם. 
שוויד מציין כי בגרסאות ה-NGX תנתן תמיכה רחבה יותר בשירותי מולטיקסט (שידורי אינטרנט) שצוברים יותר ויותר תאוצה. "חברות דורשות יכולות לשידורים רחבים יותר ללקוחות ולאתרים שלהן ברחבי העולם". 
הכנסותיה של צ'ק פוינט הסתכמו בכ-515 מיליון דולר ב-2004, והרווח הנקי עמד על 248.39 מיליון דולר - שיעור רווח נדיר גם בתעשיית התוכנה, שבו מתגאה החברה. 
צ'ק פוינט מתגאה גם בחסכנות הקפדנית שלה שמותירה אותה בשולי רווח גולמיים של 94.58% (!) ב-2004. 
אך לא אחת עלו טרוניות מצד האנליסטים שהיו רוצים לראות יותר רכישות או לפחות חלוקת דיבידנדים יותר גדולה, לנוכח קופת המזומנים העצומה של החברה. 
(כ-954 מיליון דולר בסוף 2004 וכ-1.136 מיליארד דולר בסוף 2003). 
רבינטקס תעשיות פרסמה תשקיף לגיוס 61 מיליון שקל באמצעות אג"ח סטרייט וכתבי אופציה. 
ההנפקה תתבצע ביום ראשון הקרוב ה-22 לחודש והיא תנוהל על ידי קונסורציום בראשות הראל חיתום והנפקות ולידר הנפקות. 
במכרז מוסדי מוקדם שנערך בשבוע שעבר קבלה החברה התחייבויות מוקדמות לרכישת 80% מההנפקה וזאת בריבית המינימום? 2.4%. 
אגרות החוב מסדרה ב' הן לפרעון בארבעה תשלומים שווים בין השנים 2008 ו-2011 והן מוצעות במחיר של 94%. 
ניירות הערך בהנפקה מוצעים בחבילה הכוללת 650 אג"ח ו-3 כתבי אופציה. 
החבילה מוצעת במכרז לציבור על שעור הריבית של האג"ח: בין 2.4% במינימום ל-3.4% במקסימום. 
רבינטקס תעשיות עוסקת בייצורם ושיווקם של מוצרי מיגון בליסטיים קשיחים וגמישים, המבוססים על חומרים מרוכבים. 
מוצריה העיקריים של החברה הם אפודי מגן וקסדות ושעור הייצוא של מוצרים אלה עמד בשנת 2004 על 90%. 
במצגת למשקיעים שערכה החברה לאחרונה נמסר כי מטרת החברה היא להגיע להכנסות שנתיות של 100 מיליון דולר בתוך כשלוש שנים ולשמור על רווח גולמי של למעלה מ-30% לאורך זמן. 
בשנת 2004 הסתכמו הכנסותיה בכ-200 מיליון שקל והרווח הנקי הגיע ל-34 מיליון שקל. 
הונה העצמי של החברה מסתכם ב-87 מיליון שקל ובהנחת מימוש מלא שלאג"ח מסדרה 1 שבמחזור, יגדל ההון העצמי לכ-115 מיליון שקל. 
בהודעות האחרונות של החברה לבורסה היא דווחה על הקמת חברה בת בארה"ב במשותף עם יצרן אמריקאי במטרה להשתתף במכרז לאספקת מוצרים לצבא ארה"ב. 
ביום ראשון האחרון דווחה החברה על קבלת הזמנה לאספקת מיגון בליסטי אישי בהיקף של כ-18 מיליון שקל לאספקה ברבעון שני ושלישי. 
