משרד הבריאות הודיע אתמול כי יש להפסיק לאלתר להשתמש באבקת תרכובת המזון לתינוקות פרג'סטמיל. 
זאת, בעקבות ההודעה אתמול של החברה המייצרת את אבקת תרכובת המזון כי בצרפת עלה בימים האחרונים החשש שארבעה תינוקות שם נפגעו מזיהום של חיידק כתוצאה מהשימוש בתרכובת מזון זאת - שניים מהתינוקות מתו. 
המזון ניתן לילדים על פי מרשם רופא והוא משמש כמזון העיקרי לתינוקות עד גיל שנתיים שסובלים מבעיות בריאותיות כגון סיסטיק פיברוזיס או בעיות בספיגת מזון. 
החיידק שבו לקו התינוקות בצרפת (אנטרובקטר סקזי) עלול לגרום לדלקת קרום המוח ולדלקות מעיים. 
ההודעה על הפסקת השימוש במזון, הורדתו מהמדפים והחזרתו לחברה, נמסרה למשרד הבריאות על ידי החברה המייצרת את המזון, חברת מיד ג'ונסון וחברת פארמה בסט, היבואנית הישראלית של המזון לארץ. 
ממשרד הבריאות נמסר עוד כי בבדיקות השגרתיות שנערכות למזון התינוקות המיובא לישראל לא נמצא החיידק שהתגלה אצל התינוקות בצרפת. 
על פי הערכות משרד הבריאות, בישראל צורכים את אבקת תרכובת המזון בין 300 ל-500 תינוקות. 
עד אתמול בערב לא התקבל כל מידע על פגיעה בתינוקות בישראל כתוצאה מאכילת מזון זה. 
ממשרד הבריאות נמסר אתמול עוד כי על פי המידע שהגיע לידיו, החברה המייצרת את המזון ושלטונות הבריאות בצרפת ביצעו בדיקות לכל מלאי תרכובות המזון מהסוג המדובר ולא נמצא בהן החיידק שהביא לפגיעה בילדים. 
אולם, "עם זאת, כצעד של מניעה, החליטה החברה על החזרת המוצר בכל העולם, כולל בישראל". 
משרד הבריאות המליץ אתמול להורים שילדיהם משתמשים בתרכובת מזון זאת להגיע היום בבוקר לרופא כדי לקבל מרשם לתרכובת מזון חילופית. 
יחד עם זאת נמסר ממשרד הבריאות כי עד לקבלת המרשם החלופי ניתן להשתמש זמנית בלבד באותה תרכובת מזון. 
זאת, בתנאי שתעורבב במים רותחים ובתנא שיורתחו גם הבקבוקים והציוד הנלווה להכנת המזון. 
