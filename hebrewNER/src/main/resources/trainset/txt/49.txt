קרבה בקצב מהיר לפרשת דרכים: על ממשלתה להחליט האם אפשר ליישב את המשבר במפרץ הפרסי במשא ומתן ישיר, מתוך, או או"מי או שלמעשה לא נותר אלא להילחם או להרים רגליים. 
על קרבת מועד ההחלטה מעידה התכונה: הכל נוסעים. 
ובל נטעה, גם התיירים הלא-רשמיים לבגדד ממלאים שליחות ממלכתית, ונציגו של השחקן הראשי, הלא הוא גיימס בייקר, עושה הקפות סביב עיראק כמו יהודי בשמחת תורה סביב ארון הקודש. 
התכונה רבה במיוחד סביב המכנים בני הערובה: כוויית נעלמה מעיני המערב, ללמדך על אמנות ההוקוס פוקוס של סדאם חוסיין. 
למעט הגברת תאצר, ואם לשפוט על פי התפרצויות לסירוגין, הנשיא בוש, נותרו מעטים הערים עדיין למה שפוצץ את המשבר: חשש מפני השתלטותה של עיראק באמצעות כיבוש ואיומי כיבוש על כמחצית מעתודות הנפט המוכרות. 
לאנשי המעשה, פוליטיקאים וראשי בנקים, בארצות שהן הצרכניות הראשיות של הנפט, לא נעים לדבר במונחים של אינטרסים, הגם שהם כבדי משקל מאוד. 
כובש לבבות יותר לדקלם כמה חשוב להגן על זכויות אזרח, להתנגד לכיבוש צבאי וכיוצא באלה מה שכאילו הזמין את סדאם חוסיין לטפלל את דעת הקהל באמצעות בני הערובה. 
היו שהדם עלה לראשם כאשר שמעו את הנשיא בוש מותח גזירה שווה בין סדאם לבין היטלר. 
ואמנם, בהקשר שבו נעשה ההיקש הוא בלתי-הולם עד גיחוך. 
אולם שיטת הפעולה של נשיא עיראק, אם לא תכניה ויעדה, ראויה בהחלט להשוואה למודל הגרמני. 
גם היטלר היה מערבב צווחות מאיימות עם דברי נועם, גם הוא לא היה שוכח לרמוז על נכונותו להסדיר בעיות בדרכי שלום, כדי להוליך שולל בני שיח שוטים או מיתממים. 
והנה גם הסנאטור רוברט דול, ולהבדיל הקנצלר לשעבר וילי בראנדט, מכריזים שסדאם הוא איש המוכן לנהוג במתינות, אילו רק נתנו לו יריביו סיכוי לכך. 
ומי לא ייזכר לשמע הדברים באדולף המנוח. 
ואולם, רגע הפגיון בגב יגיע באופן בלתי נמנע. 
כוויית היא אוסטריה, וכמסתמא אפילו ברנאדט שכח אולי רצה לשכוח כיצד מתקדם הטור הפוליטי בנוסח שנות ה30. 
היו זמנים שחיילים בארצות שבהן נכפפו אנשי צבא לאזרחים עסקו בשלהם, והותירו את הפוליטיקה לממונים הפוליטיים. 
זמנים אלה חלפו, אולי ללא שוב. 
הגנרל נורמן שוורצקוף, מפקד הגייסות האמריקאיים הנערכים מול עיראק, מעריך כי "הכוחות שבפיקודו מסוגלים למחוק את עיראק מן המפה". 
ואולם הוא מביע ספק (בראיון שהעניק לפני ימים אחדים ל"ניו יורק טיימס") האם זה היה "משרת את צורכי מאזן הכוחות לטווח ארוך באזור". 
אפשר שהעיסוק בעניינים השייכים במובהק לממונים האזרחיים נלמד עתה בווסט פוינט כמקצוע חובה. 
ואולי זו הסיבה, או אחת מהן, שארה"ב נראית בלתי-כשירה למלא את המשימות, שעל פי הצהרותיו החוזרות הנשיא בוש חושב שהיא חייבת ליטול על עצמה. 
אין זה סוד שמזכיר המדינה בייקר, חרף הצהרות שריריות שהוא משמיע מדי פעם, הוא חסיד הפתרון הדיפלומטי למשבר המפרץ; אם כי לא ברור באיזו דרך הוא חושב להעלות בקנה אחד את האמצעים (משא ומתן, ולא בלחץ של הסגר) עם היעדים (הוצאת עיראק מכוויית והחזרת בית המלוכה על כנו). 
אך בייקר אינו היחיד. 
הנה מה שאמר הגנרל שורצקוף: "אני סבור שיש דרכים חלופיות לדהירה לבגדד, להוצאתו של שלטון הבעת מחפירותיו, ולהשמדת כולם כדי להשליט שלום ויציבות באזור". 
ואמנם, חלופות כאלו קיימות, וליתר דיוק היו קיימות כאשר מלחמות התנהלו ברומחים. 
אלא ששוורצקוף נשלח למפרץ בראש גייסות, שאם יופעלו עלולים להידרש לבצע בדיוק את החלופה הלא-מועדפת על הגנרל. 
זו גזרתה של הטכנולוגיה המלחמתית בת-זמננו. 
בעייתה של ארה"ב והדבר אמור במשנה תוקף לגבי יתר ארצות המערב לא נעוצה בחוסר יכולת, במונחי עוצמה, להעמיד את עיראק במקומה. 
ואילולא נתפסה ביהירותה המעצמתית לאשליה כי היא מסוגלת לתכנן מראש מי ומה יבואו בעיראק במקום סדאם חוסיין וקלגסיו, אפשר שהגנרל היה משתחרר מתהיותיו, ואולי אפילו מזכיר המדינה היה חדל לרקוד בשתי חתונות. 
אך לפני הכל ארה"ב חייבת להבהיר לעצמה לשם מה הקימה את העולם על רגליו, ולהשגתה של איזו מטרה שלחה למפרץ צבא, שמבחינת כוח האש הנישא בכליו שם בכיסו הקטן את כל צבאות הברית במלחמת העולם השנייה. 
לא זכויות אזרח, ולא התנגדות עקרונית לכיבוש, ועל אחת כמה וכמה לא הגנה על בני ערובה, אינם ראויים למאמץ כזה. 
עד שארצות הברית, בהנהגת הנשיא בוש, לא תאמר לעצמה את האמת לגבי השאלה "מה אנחנו עושים במדבר הסעודי", תזכיר התנהגותה את חמורו של רידן. 
הלה מת מרעב כיוון שלא השכיל לבחור בין שתי ערימות שחת שהונחו בפניו. 
לפני כמה שבועות הזמינה להקת חובבים של המושבה האמריקאית הקטנה בריאד קבוצת חיילים של צבא ארצות הברית להופעה שנערכה לכבודם בבניין השגרירות. 
אחרי משא ומתן ממושך נענו שלטונות הצבא לבקשתן של רשתות הטלוויזיה האמריקאיות לצלם את האירוע הצבעוני. 
הכתבים נאלצו להתחייב שלא להקרין תמונות של נשים בצד גברים, ולדלג על איברים חשופים. 
נציג אחת הרשתות שסיפר לי את הסיפור מעיד, שהמראה בחוף תל אביב נועז פי כמה ממה שהרשו לעצמן עקרות הבית האמריקאיות שהופיעו באותו ליל חמסין סעודי בשגרירות ארה"ב. 
אף על פי כן נזהרו הצלמים שלא להגביה את מצלמותיהם מעל קרסוליהן של השחקניות, והתרכזו בתשואות ובשריקות העידוד של החיילים מוכי השיעמום שזכו למנת בידור צנועה. 
למחרת היום צילצל הטלפון בלשכתו של מפקד הכוחות האמריקאיים, הגנרל שוורצקוף. 
מעברו השני של הקו היה המלך פאהד בכבודו ובעצמו. 
הוד מלכותו לא ידע את נפשו מרוב זעם. 
הוא צפה בשידור המופע ברשת סי-אן-אן ולא יכול היה לעצום עין. 
"יצאתם מדעתכם?" שאל. "עכשיו תספר מכונת התעמולה של סדאם חוסיין שהסעודים הזמינו את האמריקאים כדי להשחית את נפשותיהם של המאמינים המוסלמים". 
באותו יום פורקה הלהקה. 
היא הלכה בדרכה של חנות בשר החזיר במושבה האמריקאית והתחנה לממכר משקאות חריפים לדיפלומטים. 
אפשר כמובן ללעוג ל"נקים" המתרפסים בפני השליטים ההוללים, הצבועים, של סעודיה, שבלי אותם חיילים אמריקאים חייהם שווים כקליפת השום. 
אפשר לנוד למעצמה החזקה בעולם, מעוז זכויות האדם ושוויון המינים, שעל-פי דרישת המארחים הערבים הוציאה הוראה האוסרת על חיילות אמריקאיות לנהוג במכונית מחוץ לבסיסי הצבא (שמא ירעילו את מוחן של נשות סעודיה). 
אבל אפשר שהאמריקאים לומדים בימים אלה פרק חשוב בהבנת המזרח התיכון. 
התנהגותם מזכירה פוליטיקאים ישראלים (ביניהם כאלה הלועגים היום לחיזור האמריקאי אחרי הקואליציה הערבית) זוללי שרימפס, החובשים כיפה על ראשם ומשחרים לפתחם של רבנים אנטי-ציונים. 
משבר המפרץ מלמד את האמריקאים, בדרך הקשה, את כללי המשחק באזור הזה. 
