דרור קשטן, שמונה אתמול למאמן הפועל פ"ת במקומו של פרדי דוד המפוטר, העביר הבוקר (שלישי) אימון בכורה בקבוצתו החדשה בקיבוץ עינת. 
המאמן החדש הגיע למתחם כשעה לפני תחילת האימון ונכנס למקום מבלי לדבר עם התקשורת. 
כ- 60 אוהדים כחולים הגיעו למקום. 
בהמשך הגיעו השחקנים וגם הבעלים מאיר שמיר והיו"ר ליאור שחר. 
קשטן קיים שיחה ראשונית עם השחקנים ורק לאחריה איפשר לכלי התקשורת להיכנס למתחם האימונים. 
למרות שניסה להסתיר את התרגשותו, אין ספק כי קשטן שמח לחזור לעבוד. 
לפני פתיחת האימון אמר קשטן לעיתונאים הרבים בהמתינו לו במקום: "אני שמח לחזור למגרשים, כי המקצוע טבוע בדמי. אגרתי כוחות חדשים ואני חוזר במשנה מרץ לעבודה שאני אוהב. הפועל פ"ת זה מקום בו גדלתי, הייתי כאן 17 שנה ולמדתי כאן את היסודות והתרבות של הכדורגל. הדברים האלו ליוו אותי לכל אורך הקריירה שלי כמאמן. אני שמח לחזור למועדון, למקורות שלי. היתה למועדון מסורת בכדורגל והיא נתקעה איפשהו לפני הרבה שנים, אנסה להחזיר עטרה ליושנה". 
קשטן התייחס גם להווה: "כרגע הקבוצה נמצאת במאבקי תחתית והמטרה היא להרים את הראש מעל המים. אני מתחיל היום, יש לי עוד עשרה ימים עד המשחק מול סכנין ואעשה כל שביכולתי לעזור לקבוצה. אף פעם לא שואף לבינוניות. לא משנה לאיזה קבוצה את המגיע, גם אם זו קבוצת צמרת, תמיד יש בכך סיכון ויש גם ציפיות". 
המאמן החדש סירב להתייחס לשינויים בקבוצה: "עוד לא העברתי אפילו עשר דקות אימון, אז קשה לי לנתח. יש לי זמן ללמוד את הקבוצה". 
קשטן נשאל למה הגיע להפועל פ"ת במקום להפועל ת"א: "אני לא רוצה להתייחס לנושא הזה. הדברים היו דיסקרטיים ואני רוצה להשאירם כך. ההצעה והאתגר של פ"ת נראו לי ולכן אני פה". 
