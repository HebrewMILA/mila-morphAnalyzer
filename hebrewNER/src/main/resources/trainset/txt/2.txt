מערכת הביטחון חשפה התארגנות טרור בינלאומית שתכננה פיגועי ראווה ומיקוח נגד מטרות ישראליות - כך הותר בצהריים לפרסום. 
ב-25 לאוגוסט עצר השב"כ את מוחמד אבו-ג'וייד, אזרח ירדני, שגויס לארגון הפת"ח והופעל על ידי חיזבאללה. 
אבו-ג'וייד התכוון להקים חוליות טרור בגדה ובקרב ערביי ישראל, לבצע פיגוע ברכבת ישראל בנהריה, לפגוע במטרות ישראליות בירדן ולחטוף חיילים כדי לשחרר אסירים ביטחוניים. 
אבו-ג'וייד, נולד בסוריה, ובגיל 7 עבר לירדן. 
ב- 1998 הגיע אבו-ג'וייד להתגורר בשטחים תוך שהוא מבקר תכופות בירדן. 
בשנת 2001 שב אבו-ג'וייד לירדן שם פגש פעיל של פלג "אבו-מוסא" בפת"ח שהציע לו להצטרף ל"מאבק הפלשתיני". 
אבו-ג'וייד הסכים, ויצא לאימונים בסוריה, שם הוכשר בירי נשק וכבד, ייצור מטענים ושימוש בחומרי נפץ. 
לאחר סיום האימונים קיבל אבו-ג'וייד תשלום ושב לירדן. 
למרות שהובהר לו שהוכשר כדי לסייע למאבק הפלשתיני, ב-2003 החליט אבו-ג'וייד לצאת לעיראק כדי לסייע בלחימה נגד האמריקנים. 
כשבועיים לחם אבו-ג'וויד עם המורדים העיראקיים אך נפצע קל מירי בראשו וחזר לירדן. 
אחר כך חזר עוד כמה פעמים לאימונים נוספים בסוריה, שם הוכשר בידי פעילי חיזבאללה. 
במהלך תקופת הזמן, התרועע אבו-ג'וייד עם פעילי טרור רבים, גם מהפת"ח וגם מחיזבאללה. 
ההתארגנות שנרקמה תכננה פיגועים רבים נגד מטרות ישראליות. 
בין השאר, תכנן אבו-ג'וייד פגיעה במטרות ישראליות בירדן, הקמת חוליות טרור בשטחים ובקרב ערביי ישראל, הנחת מטעני חבלה על פסי רכבת, חטיפת חיילי צה"ל ופגיעה בשוטרים ישראליים. 
בסופו של דבר, אחרי שהצליח להחליף דרכון, הגיע אבו-ג'וייד לבית משפחתו בטול-כרם ביוני 2004, באמתלה של ביקור משפחתי. 
במהלך שהותו בשטחים שמר אבו-ג'וייד על קשר עם מפעיליו בעזרת אי-מייל. שבוע לפני שיצא מהארץ, ב-25 באוגוסט השנה, נעצר אבו-ג'וייד. 
פרסום מעצרו של הפעיל בא ביום שבו דיווח קצין בכיר באמ"ן על ירידה של 50% במספר הניסיונות לבצע פיגועי ההתאבדות בתחומי ישראל וירידה של 60% במספר ההרוגים מפיגועים ב-2004. 
הקצין הבכיר אמר בדיון בוועדת החוץ והביטחון כי מתחילת השנה בוצעו 14 פיגועים - שישה בשטח ישראל ושמונה בשטחים. 
לדבריו, כוחות הביטחון סיכלו 114 פיגועי התאבדות ותפסו 92 מתאבדים. 
