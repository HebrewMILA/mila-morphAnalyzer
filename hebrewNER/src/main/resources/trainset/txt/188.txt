קופות הגמל פרסמו השבוע את נתוני התשואות לאפריל - והאמת היא שהן הפתיעו לטובה. 
לפי התנהגות שערי המניות ואיגרות החוב, התשואות אמורות היו להסתכם ב-1% נומינלית, ומכיוון שמדד מרס ירד ב-0.2%, התשואות אמורות היו לגדול ל-1.2% במונחים ריאליים. 
אז איך זה שחלק מהקופות הניבו תשואה ריאלית של 1.5% (עוצמה של לאומי) או אפילו 1.65% (תמר של דיסקונט)? 
הסיבה פשוטה: קופות אלה משקיעות בנכסים לא סחירים בשיעור גבוה יחסית. 
עד כה שוערכו הנכסים (לצורך חישוב התשואה) בהתעלם משוויים הריאלי. 
לפי הוראות האוצר, חוייבו הקופות, החל מאפריל 2005, לשערך נכסים לא סחירים שנרכשו מאוגוסט 2003 לפי שיטה המביאה בחשבון גם את שוויים הממשי. 
מובן שעקב כך גדל שווי נכסי הקופות, ותמר ועוצמה הציגו תוספת חד פעמית לתשואה. 
אבל זה לא הכל. "המכה" הגדולה תהיה ביולי, כשקופות הגמל יצטרכו לשערך את כל נכסיהן לפי השווי הריאלי. אין ספק שתמר ועוצמה יציגו אז תוספת משמעותית לתשואה. 
מה משמעות הדבר מבחינת עמיתי קופות הגמל? 
ראשית, למי שמתכנן למשוך את הכסף מקופות גמל (במיוחד תמר ועוצמה) משתלם להמתין עד יולי, ורק אז למשוך. 
אז הוא צפוי לקבל מתנת פרידה פיננסית שאין לזלזל בה. 
שנית, למי שנמצא היום בקופת גמל אחרת שווה לשקול את האפשרות להעביר את כספו לעוצמה או לתמר, כדי ליהנות מהרווחים החד פעמיים. 
מי יודע מתי אלה יחזרו על עצמם? 
השקעות - מבצעי עצמאות 
יום העצמאות ה-57 למדינה מהווה הזדמנות יוצאת דופן למבצעי שיווק של הבנקים. 
מדובר במבצעים מיוחדים, שלא קיימים בימים רגילים. 
מספר דוגמאות: 
* בנק לאומי יעניק תנאי השקעות מיוחדים לסטודנטים, חיילים ותלמידי תיכון. 
מי שיפתחו חשבון ויזמינו כרטיס אשראי יקבלו מנוי לבלוקבסטר לשנה ל-28 סרטים. 
המבצע בתוקף רק במאי. 
* לקוחות הבנקים שיקחו עד סוף החודש משכנתה בבנק עצמאות יקבלו החזר של עד 1,000 שקל. 
הבנק ישתתף בהחזר התשלום הראשון על-ידי מתן הנחה של 500 שקל בדמי פתיחת התיק וישתתף בהחזר של 500 שקל בגין בטחונות. 
* בנק ירושלים יוצא במבצעים, בתוקף עד ה-15 במאי, הכוללים אשראי לרכישת רכב ומשכנתאות. 
הלוואה של 57 אלף שקל לרכישת רכב ל-57 חודשים בריבית נומינלית של 5.7% לשנה. 
בנוסף מציע הבנק הלוואת משכנתה של 171 אלף שקל ב-3 חלקים של 57 אלף שקל וב-3 מסלולי ריבית - 57 אלף שקל בריבית קבועה של 3.9% ל-9 שנים, 57 אלף שקל בריבית קבועה של 4.6% ל-20 שנה, ו-57 אלף שקל בריבית משתנה (כל שנתיים וחצי), העומדת כעת על 3.99%. 
אוברדראפט - אשראי וטוב לי 
ההתעוררות במשק הביאה במקביל להתעוררות בתוכניות האשראי של הבנקים. 
על תוכניות המימון של הבנקים הגדולים כבר דיווחנו, אך כעת מתברר שגם בנקים בינוניים, כמו אגוד, הבינלאומי, ו המזרחי אינם מזניחים אותנו ומפתים אותנו בהצעות מעניינות. 
המזרחי מציע ללקוחות המועדפים (בעלי חיסכון של 100 אלף שקל ומעלה ולמעבירי משכורת) או לבני משפחותיהם עד 50 אלף שקל בריבית של פריים מינוס 0.1%. 
ההלוואה עד 36 חודשים. 
הבינלאומי מציע אשראי של 30 אלף שקל בריבית קבועה של 5.5% בשנה, לכל הלקוחות. 
בנק אגוד מציע הלוואה לא צמודה של 5,000 שקל בהחזר קבוע של 99 שקל לחודש. 
לקוח המעוניין בהלוואה של 10,000 שקל, יחזיר בהתאם 198 שקל לחודש. 
מי שמלווה 20 אלף שקל ומעלה יקבל בנוסף מכשיר DVD במתנה. 
ההלוואות מוגבלות ל-50 אלף שקל. 
ללקוח שיש בטחונות טובים (כמו חשבון משכורת) מדובר בהטבה של ממש, ששווה לנצלה. 
בנוסף מציע אגוד, בשיתוף חברת אישי ישיר, משכנתה לא צמודה בהחזר קבוע של 999 שקל לחודש. 
המצטרפים יקבלו גם ביטוח מקיף לרכב חינם, פטור מדמי שמירה בני"ע לשנה, ריבית זכות אוטומטית בשיעור 4% לשנה בחשבון העו"ש ופטור מעמלת שורה בחשבון. 
עלות תוכנית הפרישה של 260 עובדי מקורות מסתכמת בכ-360 מיליון שקל - כ-1.4 מיליון שקל לעובד. 
עד כה פרשו מהחברה כ-120 עובדים, לאחר שבדצמבר 2004 נחתם הסכם קיבוצי עם העובדים. 
כך עולה מדוח שמפרסמת חברת הדירוג מעלות לקראת הנפקת אג"ח של מקורות בהיקף של 700 מיליון שקל. 
מעלות מעניקה למקורות דירוג AAA. 
תוכנית ההתייעלות של מקורות כוללת בין היתר פיטורי 200 עובדים והחלפת 60 עובדים ותיקים בעובדים חדשים. 
מהלך הפיטורים היה אמור להסתיים עד יולי 2003, אולם רק כיום הוא יוצא לפועל. 
עלות תוכנית הפרישה מסתכמת להערכת מקורות ב-360 מיליון שקל, כשמהם כ-100 מיליון שקל לתשלום פיצויים ומענק פרישה, וכ-260 מיליון שקל תשלומי פנסיה שוטפת לתקופה של 11 שנים. 
המקורות למימון הפרישה הם עתודות החברה וקרן פרישה. 
עם זאת קיים גירעון של 44 מיליון שקל, אשר ימומן באמצעות חוב פיננסי. 
בנוסף, במסגרת הסכם השינוי המבני בחברה נכלל מענק חד-פעמי לעובדים הנאמד ב-37 מיליון שקל, שמתוכו 28 מיליון שקל הם במימון הממשלה. 
מקורות מתכננת לגייס כ-700 מיליון שקל, אשר ישלימו תוכנית גיוס בהיקף של כ-1.5 מיליארד שקל. 
לדברי רונן וולפמן, מנכ"ל מקורות, "השקעות החברה בתוכנית הפיתוח במשק המים יתמקדו בהשבת קולחים, חיבור מתקני התפלה, התפלת מים מליחים והשקעה במרכיבי בטחון מים ואיכות מים". 
חברת כוח האדם והסיעוד דנאל תגייס 35 מיליון שקל בהנפקת אג"ח ואופציות. 
את הגיוס יובילו פועלים-אי.בי.אי, כלל חיתום ורוסאריו קפיטל. 
הגיוס אמור לממן את ההלוואה שנטלה דנאל לשם השקעה בפרויקט "פאלאס" בתל-אביב, שבו היא מחזיקה ב-50% והיתרה שייכת למשפחת שחם מארצות הברית. 
סך ההשקעה של דנאל ושותפיה בפרויקט הגיע ל-100 מיליון דולר, כאשר הרוב מומן בהלוואות בנקאיות. 
יונה אדיר, מנכ"ל דנאל, ציינה כי בנוסף לפרויקט פאלאס, החברה מתכוונת להשתתף במכרזים הממשלתיים להפרטת מעונות חוסים וכן להגדיל את פעילותה בתחום כוח האדם הטכני. 
גם פולאר השקעות מתכוונת לגייס 75 מיליון שקל בהנפקת אג"ח במסגרת הרחבת סדרה קיימת. 
מעלות דירגה את האג"ח בדירוג BBB פלוס. 
ההנפקה מיועדת למיחזור חובות ולפירעון מוקדם של הלוואות. 
במקביל לתוכניות להנפקות חדשות, היו אתמול גם כמה חברות שכבר השלימו את הגיוסים שלהן. 
אורדן גייסה 67 מיליון שקל מגופים מוסדיים בהנפקה פרטית של אג"ח שקיבלו דירוג A ממעלות. 
האג"ח צמודות מדד לתקופה של 6 שנים ונושאות ריבית של 5.3%. 
בנוסף לאג"ח הנפיקה אורדן גם 3.3 מיליון אופציות למניות. 
אורדן, שבשליטת לידר, היא זרוע התעשיה בקבוצת שרפ"ק. 
גם חברת רציו חיפושי נפט השלימה אתמול הנפקת זכויות בהיקף של 12 מיליון שקל, וחברת סינמה גייסה 11.8 מיליון שקל בהנפקת זכויות. 
הכסף מיועד בעיקר למימון הפקת הסרט "הבורגנים". 
חברת סטאר-נייט, יצרנית מערכות ראיית לילה לתעשיות הבטחוניות, הנסחרת בבורסה בתל-אביב, נמצאת בימים אלה במגעים לרכישת השליטה בחברה בורסאית אחרת, העוסקת באותו תחום. 
שווי העיסקה צפוי להסתכם ב-200 מיליון שקל. 
כך נודע ל מעריב. 
עוד נודע, כי לצורך העיסקה צפויה סטאר-נייט לבצע גיוס אג"ח בהיקף של 60-50 מיליון שקל, ובמסגרת הרכישה היא צפויה להעביר חלק מהפעילות שלה אל תוך החברה הנרכשת. 
היקף המכירות של החברה הממוזגת צפוי להגיע ל-100 מיליון שקל בשנה. 
זהות החברה הנרכשת אינה ידועה, אולם נודע כי לא מדובר בחברת איי.טי.אל מקבוצת סולתם. 
בסטאר-נייט סירבו להגיב לפרטי הידיעה. 
סטאר-נייט, שבשליטת המנכ"ל מוטי סלומון, מסכמת שנת עסקים מוצלחת, שבה הצליחה להכפיל את היקף המכירות שלה. 
בשנת 2004 הסתכמו מכירות החברה ב-26.8 מיליון שקל, והרווח הנקי הסתכם ב-5.8 מיליון שקל. 
לפני כחודשיים השלימה החברה גיוס הון בהיקף של כ-14 מיליון שקל, מה שהגדיל את ההון העצמי של החברה לכ-12 מיליון שקל, והוציא אותה מרשימת השימור של הבורסה, שאליה נכנסה בעקבות הון עצמי שלילי. 
כפי שפורסם במעריב, סטאר-נייט ממשיכה במקביל במגעים להנפקת החברה-הבת שלה נוגה-לייט באמצעות מיזוג הפוך לשלד בורסאי בוול סטריט. 
נוגה-לייט דיווחה באחרונה על הסכם משמעותי עם התעשיה האווירית, לפיתוח של תצוגות חכמות לקסדות טייסי מסוקים. 
החברה מצפה להציג אב טיפוס לקסדה עד סוף השנה ולהתחיל לייצר בשנה הבאה. 
היתרון העיקרי לעומת קסדות דומות בשוק, כדוגמת אלה של אלביט מערכות, יהיה במחירה הנמוך יחסית של הקסדה. 
סטאר-נייט נסחרת כיום בבורסה בתל-אביב לפי שווי של 110 מיליון שקל, לאחר זינוק של פי 6 במנייתה בשנה האחרונה. 
ירידה בהשקעות ההון סיכון בארה"ב. 
674 חברות גייסו הון בסך 4.6 מיליארד דולר ברבעון הראשון של שנת 2005, קיטון לעומת הרבעון הרביעי של 2004 (בו גוייסו 5.4 מיליארד דולר), אך זהה לרמה שנצפתה ברבעון השלישי של 2004. 
בשנתיים האחרונות נעו השקעות ההון סיכון הרבעוניות בטווח של 4.4 מיליארד דולר עד 5.9 מיליארד דולר. 
כך עולה מסקר המאני טרי (MoneyTree) שנערך בארה"ב ע"י פירמת ראיית החשבון PwC ו-Thomson Venture Economics/National Venture Capital Association. 
מניתוח לפי מגזרים טכנולוגיים עולה כי ההשקעות במגזר מדעי החיים (ביוטכנולוגיה ומכשור רפואי) צנחו משמעותית ברבעון הראשון. 
129 חברות גייסו 1.08 מיליארד דולר בהשוואה ל-162 חברות שגייסו 1.6 מיליארד דולר ברבעון הקודם. 
ההשקעות במגזר הגיעו לרמתן הנמוכה ביותר מאז הרבעון הראשון של 2003. 
למרות זאת, המגזר ריכז 19% ממספר העסקאות ו-23% מסך ההשקעות במונחים כספיים. 
מגזר התוכנה שמר על מקומו כקטגוריית התעשייה הטכנולוגית המובילה עם 1.1 מיליארד דולר (24% מסך ההשקעות) שהושקעו ב-198 חברות תוכנה, המהווים 29% ממספר העסקאות. 
לדברי טרייסי לפטרוף, השותף המוביל את תחום ההון סיכון העולמי ב-PwC, אמר: "אנו חווים גאות ושפל טבעיים ברמת ההשקעות. 
ברבעון הנוכחי, הפיזור הרוחבי של ההשקעות במגזרים שונים ובחברות בשלבי בשלות שונים, מצביע על איזון בריא בין הזדמנויות קצרות וארוכות טווח. 
ההאטה במגזר מדעי החיים משקפת גם היא את אותו איזון, ומצביעה על כך שמשקיעי הון סיכון מקפידים באופן מודע להימנע מהשקעות יתר במגזר מסוים. 
