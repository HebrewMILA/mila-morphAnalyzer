החברה המרכזית לייצור משקאות קלים, זכיינית קוקה קולה בישראל, החלה בשבועות האחרונים בהכנות להנפקה בבורסה של תל אביב, והיא מכינה תשקיף לביצוע הנפקה, כך נודע ל"הארץ". 
הבעלות המלאה על החברה המרכזית נמצאת כיום בידי איש העסקים מוזי ורטהיים, המחזיק בין היתר גם בשליטה בבנק המזרחי (ביחד עם האחים עופר). 
חברת החיתום שאמורה להוביל את ההנפקה היא קפיטל-ברגר חתמים, הנמצאת בבעלות חלקית של ורטהיים. 
לפי שעה היא היחידה המעורבת בהליך. 
מכיוון שההנפקה נמצאת בשלב מוקדם, לא ברור מה יהיה השווי שעל בסיסו תגייס קוקה קולה ישראל הון, ומה יהיה היקף הגיוס. 
ואולם ברור כי הנפקת קוקה קולה ישראל תהיה אחת הגדולות שבוצעו אי פעם בשוק התל אביבי. 
שווי החברה בה יהיה כמה מיליארדי שקלים, שיכניסו אותו כמעט אוטומטית למדד המעו"ף, שבו נסחרות 25 החברות בעלות שווי השוק הגבוה בבורסה. 
בהתייחסו לשווי החברה בהנפקה אפשרית אמר ורטהיים בראיון למגזין TheMarker ביוני האחרון: "אם נצא לבורסה, אני אלחץ שנעשה את זה במחיר הוגן. צריך לתת גם למשקיעים הצעה טובה. הנפקה במחיר מופרז היא כמו לעשות פיפי במכנסיים: בהתחלה זה חם ונעים אבל כשזה מתקרר זה פחות נעים". 
בשוק ההון העריכו אתמול כי ההנפקה תצא לפועל באמצע 2005. 
עדיין לא ברור אם היא תיעשה על בסיס דו"חות הרבעון הרביעי של 2004 או הראשון של 2005. 
על פי ההערכות, ורטהיים לא ינצל את ההנפקה למכור מניות, אלא יגייס הון לחברה שביצעה בתקופה האחרונה השקעות שונות. 
לפני כחצי שנה רכשה קוקה קולה את מחלבות טרה בהשקעה של 37 מיליון דולר, וההערכות הן שבמחלבה יידרשו השקעות לא מעטות בשנים הקרובות, בעיקר לנוכח המלחמה העתידית מול שטראוס ותנובה. 
ביוני רכשה קוקה קולה את מניות משפחת פודהורצר ביצרנית המים המינרליים נביעות בהשקעה של 11.6 מיליון דולר נוספים, ובדרך זו הגיעה לבעלות על 80% מהחברה הנסחרת בבורסה. 
קבוצת קוקה קולה ישראל כוללת חברות רבות, בהן CBC משווקת קוקה קולה, ספרייט ופאנטה; מ.ב.י משווקת בירה קרלסברג וטובורג; 27% ממניות מיצי גת; שותפות במבשלת בירה ברומניה, והבעלות על משקר, חברת האוטומטים למזון ומשקאות הגדולה בישראל. 
דובר החברה המרכזית אמר בתגובה כי החברה בוחנת כמה אפשרויות לגיוס כספים למימון המשך תמיכתה. 
עם זאת לא התקבלה כל החלטה באשר לצורת הגיוס והיקפו, אם בכלל. 
