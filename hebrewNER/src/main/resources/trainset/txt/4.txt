היסטוריה, בילויים ושופינג. 
מה עוד צריך בשביל ליהנות? 
והכל כל כך קרוב אלינו, רק שעת טיסה, ויחד עם זה כל כך רחוק - יבשת אחרת, תרבות שונה. 
עולם אחר. 
מצרים השכנה היא אחת המדינות המרתקות בעולם. 
אינספור אנשים ניסו לתאר את הרגשתם כשעמדו מול הפירמידות או הספינקס הגדול. 
כולם הסכימו שזה ממש לא כמו בתמונות או בסרטים וממש לא כמו שדמיינו לעצמם. 
קשה לתאר מה חווים כשעומדים מול אחד מפלאי העולם העתיק (או ליתר דיוק - היחיד מפלאי העולם העתיק, כפי שמנו אותם היוונים והרומאים, שנותר עומד בשלמותו), במקום שבו הזמן כאילו עמד מלכת. 
מקהיר יוצאים לביקור בפירמידות של גיזה. 
שלוש פירמידות שהגדולה ביניהן היא של המלך Cheop ושתי הקטנות יותר הן של בנו ושל נכדו. 
כשני מיליון אבנים וחצי שמשקלן הכולל כמעט שלושה טונות הובאו ממרחקים לבניית הפירמידה הגדולה, שבנייתה החלה סביב שנת 2,500 לפני הספירה והשתתפו בה כ-20 אלף איש. 
לצד הפירמידות - קברי מלכים עצומים ומופלאים שסוד בנייתם אינו ברור עד היום - שוכן הספינקס הגדול, שומר הפירמידות, שגם אופן הבנייה שלו לא פוענח. 
הרוחות שפגעו בו במשך אלפי שנות קיומו לא גרעו מהדרו ומקסמו. 
בעבר עמדו הפירמידות בודדות במדבר, אך הגידול באוכלוסיית קהיר הביא את העיר הגדולה עד למרגלות הפירמידות. 
בערב מתקיים מופע אור-קולי באזור הפירמידות. 
גם למי שמוותר על המופע מומלץ לעבור באזור ולראות את התאורה המרשימה שמאירה את הפירמידות. 
טיול מעניין נוסף מקהיר הוא לסקרה, עיר המוות של מלכי ממפיס, שם יש קברים מפוארים עם חריטות וציורים של סצנות דתיות ושל כאלה הלקוחות מחיי היומיום במצרים הקדומה. 
הנילוס הוא עורק החיים שעליו מתבססת מצרים כולה. 
מבט במפה גיאוגרפית מלמד על קו כחול של הנילוס, משני צדיו קווים ירוקים של השפל ה החקלאית הצרה, ובהמשך רצועות עבות מאוד של צבע חום-צהבהב, המדבר. 
לצדי הנהר התבססה החקלאות, ובמשך השנים נבנו לאורכו כפרים וערים. 
עורק התחבורה הראשי של מצרים היה, כמובן, הנהר עצמו, שעליו שטו ספינות המסחר, ובימים עתיקים עברו בו ספינות המלכים שהובילו אותם לטקסים במקדשים רחוקים ולקבורה באזורי המדבר המרוחקים יותר במורד הנהר. 
חברות אירופיות רבות מציעות שיט ביאכטות מפוארות על הנילוס עם עצירה באתרי התיירות והסברים במבחר שפות. 
אפשר להגיע בשיט למצרים העליונה ולעתיקותיה שבלוקסור ובאבו סימבל. 
בשיט או ברכבת מקהיר ללוקסור ומשם לאסואן, לאורך הנהר ושולי המדבר, מגיעים אל השרידים ואל העתיקות של התרבות הפרעונית הקדומה. 
אפשר להגיע גם בטיסת פנים. 
בשנים האחרונות חברות תעופה מקומיות מציעות שירות מצוין של טיסות פנים. 
לוקסור. 
בתבאי העתיקה, על הגדה המזרחית של הנילוס, עומד המקדש של קרנק, המקדש הגדול ביותר בעולם, הנחשב להישג ארכיטקטוני מופלא. 
על שטח של 6,000 דונם ניצבים 134 עמודים עצומים בגודלם ובגובהם, שדרות של ספינקסים, פסלים, אובליסקים ובמרכז - האגם המקודש. 
אפשר לבקר במקדש בשעות אחר הצהריים ומומלץ להישאר ולחזות במופע האורקולי הנערך בלילה ליד האגם המקודש. 
העיר לוקסור מתקיימת מתיירות ויש בה הרבה בתי מלון ומסעדות במחירים שווים לכל כיס. 
כדאי להקדיש לפחות יומיים לביקור בעמק קברי המלכים ובעמק קברי המלכות שנמצאים בגדה המערבית של הנילוס (מגיעים במעבורת). 
המראה הראשון הנגלה כשחוצים את הנילוס הוא גבעות צהובות של אבן גיר שבתוכן נחצבו הקברים. 
מלכי מצרים הפסיקו בשלב מסוים לבנות פירמידות ועברו לשיטת הקברים החצובים בסלע - פרוזדורים ארוכים שבסופם חדרי קבורה עשירים באוצרות ובחפצים שליוו את המלך הקבור במהלך חייו. 
על פי האמונה המצרית המשיך המלך לחיות בקברו, ולכן נקבר עם כל חפציו, ולעתים גם עם עבדיו. 
הקברים נחפרו עמוק באדמה כדי להסתירם מעיני שודדים ובוזזי קברים, ולמרות זאת חלק גדול מהם לא נחלצו מידי השודדים. 
קברים בודדים, כמו קברו של תות אנך אמון, נמצאו ונחקרו על ידי ארכיאולוגים. 
מומלץ לצאת לדרך מוקדם בבוקר. 
כך חוסכים לא רק את השמש היוקדת בצהריים, אלא גם את התורים הארוכים בקופות הכרטיסים. 
הקברים פתוחים בין השעות 17:00-07:00. 
אסואן. 
214 קילומטר דרומית ללוקסור נמצאת העיר הדרומית ביותר במצרים, אסואן. 
העיר, שחלק גדול מתושביה הם ממוצא נובי, ציורית ומעניינת ומתקיימת אף היא מתיירות. 
ניתן לפגוש כאן בתרבות שונה וצבעונית, לבקר בשוק מעניין ולאכול במסעדות צפות על גדות הנילוס. 
במרחק קצר מהעיר, באבו סימבל, נמצא אחד המקדשים המפורסמים ביותר של מצרים העתיקה. 
לפני כ-3,000 שנה, בשנה ה-34 למלכותו, ציווה רעמסס השני לבנות לכבוד אשתו את מקדש אלת השמש חתחור. 
בפתח המקדש נחצבו בסלע ארבעה פסלים זהים, גדולי ממדים, בדמותו של פרעה כמלך צעיר. 
בשנת 1960, בשיתוף פעולה בין הממשלה המצרית לאונסק"ו, התקיים מבצע אדיר של העתקת המקדש ממקומו על מנת להצילו משקיעה באגם נאסר הגדול שנוצר באזור אסואן כתוצאה מבניית סכר גדול. 
מי האגם המלאכותי הציפו את המקדש ואיימו להטביעו. 
המקדש נמצא כ-25 קילומטר מהגבול עם סודן, בגדה המערבית של האגם. 
מזרחית לדלתא של הנילוס, על חוף הים התיכון, יושבת אלכסנדריה, העיר שנבנתה על ידי אלכסנדר הגדול בשנת 332 לפני הספירה. 
אלכסנדר הגדול העתיק את בירת מצרים מהעיר ממפיס לאלכסנדריה, שנזנחה 600 שנה לאחר מכן, עד שבשנת 1820, בהוראת הסולטן העותמני מחמוד אלי נבנתה תעלה שחיברה את אלכסנדריה לנילוס. 
מאז, ובמשך שנים רבות, ידעה העיר שגשוג והיתה למעין מטרופולין קוסמופוליטי עם מושבת סוחרים אירופית גדולה, עם נמל ורציפי מסחר, עם בתי דירות וארמונות מפוארים ועם בתי קפה ובתי מסחר מהודרים. 
עד למחצית המאה ה-20 היתה אלכסנדריה עיר הקיט הקיצית של מלכים ושל אצילים. 
לפני כ-20 שנה פתחה מצרים למטיילים את אזור המדבר המערבי, הלוא הוא המשכו של מדבר סהרה הגדול, המכסה כשני שלישים משטחה. 
תיירים הרפתקנים מטיילים שם בדרכים העתיקות של שיירות הגמלים ולנים בנאות המדבר הירוקים והמקסימים הפזורים בשטח המדבר הגדול. 
זה המקום לפגוש שבטים מקומיים השומרים על אורחות חיים מדבריים קדומים. 
