הבנק הבינלאומי למשכנתאות הציג (יום א ', 15.5.05) את נתוניו הכספיים בשלושת החודשים הראשונים של שנת 2005. 
מהנתונים עולה, כי הרווח הנקי הסתכם ברבעון זה ב-9.2 מיליון שקל לעומת 9.3 מיליון שקל בתקופה המקבילה אשתקד. 
רווח זה משקף תשואה נטו על ההון, בחישוב על בסיס שנתי, בשיעור של 6.2% בשלושת החודשים הראשונים של שנת 2005 לעומת 6.8% בתקופה המקבילה אשתקד ו-8.8% בשנת 2004 כולה. 
בשלושת החודשים הראשונים של שנת 2005 העמידו הבנק וחברת הבת שלו, אשראי לציבור בסכום כולל של 667.4 מיליון שקל לעומת 439.3 מיליון שקל בתקופה המקבילה אשתקד, גידול של 51.9%. 
האשראי החופשי הכלול בסכום זה הסתכם ב-632.0 מיליון שקל לעומת 388.7 מיליון שקל בתקופה המקבילה אשתקד, גידול של 62.6%. 
סך כל האשראי המוכוון שהעמידו הבנק וחברת הבת שלו הסתכם ב-35.4 מיליון שקל לעומת 50.6 מיליון שקל בתקופה המקבילה אשתקד, קיטון של 30.0%. 
ברבעון הראשון בשנת 2005 חל גידול של 72.4% בהיקף הפרעונות המוקדמים של הבנק בהשוואה לרבעון המקביל אשתקד והם הסתכמו בסך של 403.5 מיליון שקל, הגידול בביצועי משכנתאות ובהיקף הפרעונות המוקדמים כולל מיחזור משכנתאות כפועל יוצא מירידת שיעורי הריבית על המשכנתאות. 
תופעת המיחזור גברה ברבעון הראשון של שנת 2005 לנוכח ביטול מס בולים המקטין את עלויות המעבר. 
הרווח הנקי למניה בת 1 שקל ערך נקוב בשלושת החודשים הראשונים של שנת 2005 הינו 16.30 שקל לעומת 16.37 שקל בתקופה המקבילה אשתקד. 
הרווח מפעילות מימון לפני הפרשה לחובות מסופקים הסתכם ב-24.2 מיליון שקל בשלושת החודשים הראשונים של שנת 2005 לעומת 22.7 מיליון שקל בתקופה המקבילה אשתקד, גידול של 7.5%. 
הגידול ברווח מפעילות מימון נבע בעיקר מהעלייה בתיק האשראי במגזר הצמוד למטבע החוץ והמגזר השקלי הבלתי צמוד וכן מעמלות מסילוק מוקדם של הלוואות. 
ההפרשה לחובות מסופקים הסתכמה ב-4.4 מיליון שקל בשלושת החודשים הראשונים של שנת 2005 לעומת 3.5 מיליון שקל בתקופה המקבילה אשתקד, גידול של 28.3%. 
הגידול בהפרשה לחובות מסופקים נובע בעיקר מהגדלת הפרשות לפי עומק הפיגור והפרשות ספציפיות לדיור אחר. 
שיעור ההפרשה לחובות מסופקים ביחס ליתרת האשראי לציבור שבאחריות הבנק הינו, בחישוב שנתי, 0.21% בשלושת החודשים הראשונים של שנת 2005 לעומת 0.18% בתקופה המקבילה אשתקד. 
ההכנסות התפעוליות והאחרות הסתכמו ב-12.4 מיליון שקל בשלושת החודשים הראשונים של שנת 2005 לעומת 12.8 מיליון שקל בתקופה המקבילה אשתקד, קיטון של 3.0%. 
ההוצאות התפעוליות והאחרות הסתכמו ב-13.7 מיליון שקל בשלושת החודשים הראשונים של שנת 2005 לעומת 13.4 מיליון שקל בתקופה המקבילה אשתקד, גידול של 2.3%. 
הבנק שמנוהל על-ידי יגאל פלדבוי פועל באמצעות 38 דלפקים הפרוסים בכל רחבי הארץ וממוקמים בסניפי הבנק הבינלאומי הראשון (החברה האם) - ובנק פועלי אגודת ישראל (חברה אחות). 
בנק עצמאות (חברה בת) - פועל באמצעות סניפים ויועצי משכנתאות הפועלים על-פי אישור מיוחד של בנק ישראל. 
התפתחויות עיקריות בסעיפי המאזן 
סך כל המאזן ליום 31 במרס 2005 הסתכם ב-8,325.4 מיליון שקל לעומת 7,901.4 מיליון שקל ב-31 במרס 2004 ולעומת 8,216.1 מיליון שקל ב-31 בדצמבר 2004, גידול של 5.4% וגידול של 1.3% בהתאמה. 
האשראי לציבור הסתכם ב-31 במרס 2005 ב-8,303.8 מיליון שקל לעומת 7,866.7 מיליון שקל ב-31 במרס 2004 ולעומת 8,194.7 מיליון שקל ב-31 בדצמבר 2004, גידול של 5.6% וגידול של 1.3% בהתאמה. 
פקדונות הציבור הסתכמו ב-31 במרס 2005 ב-818.6 מיליון שקל לעומת 987.1 מיליון שקל ב-31 במרס 2004 ולעומת 855.8 מיליון שקל ב-31 בדצמבר 2004, קיטון של 17.1% ו-4.3% בהתאמה. 
הקיטון נבע מפרעונות שוטפים. 
פקדונות מבנקים הסתכמו ב-31 במרס 2005 ב-6,623.4 מיליון שקל לעומת 6,066.2 מיליון שקל ב-31 במרס 2004 ולעומת 6,495.1 מיליון שקל ב-31 בדצמבר 2004, גידול של 9.2% ו-2.0% בהתאמה. 
ההון העצמי של הבנק הסתכם ב-31 במרס 2005 ב-621.9 מיליון שקל לעומת 612.7 מיליון שקל ב-31 בדצמבר 2004, גידול של 1.5%. 
יחס ההון לרכיבי הסיכון ליום 31 במרס 2005 עמד על 11.2% לעומת 11.1% בסוף שנת 2004. 
בהתאם להוראות המפקח על הבנקים יחס ההון המזערי הנדרש הוא 9.0%. 
הלשכה המרכזית לסטטיסטיקה הודיעה אחר הצהריים (יום א', 15.5.05) כי מדד המחירים לצרכן עלה ב-0.7% והגיע ל-100.7 נקודות לעומת 100.0 נקודות בחודש הקודם. 
התייקרו במיוחד תחומי ההלבשה וההנעלה - 8.1 אחוז, פירות טריים - 2.7 אחוז, תחבורה - 2.0 אחוז, חשמל, מים, דלק ב-1.6 אחוז. 
בנוסף, סעיף ההבראה והנופש תרם לעלייה המדד זאת עקב היציאה לחופשות הפסח. 
מחירי ההבראה והנופש עלו ב-5.6%, מחירי הדלקים עלו ב-5.4%. 
מבין כלל הירקות הטריים ניתן לראות עלייה גבוהה מאוד במחירי העגבניות - עלייה של 41.3%. 
הרהיטים הוזלו ב-2.9 אחוז, ירקות ופירות מועבדים הוזלו ב-2.2 אחוז וירקות טריים הוזלו ב-2.0 אחוז. 
הקצב השנתי של האינפלציה מוערך בחצי אחוז, וצפוי כי האינפלציה והריבית ישארו קבועים. 
מדד המחירים לצרכן לחודש מרס ירד ב-0.2 אחוז. 
אוהד מראני, יו"ר ועדת הכלכלה בהתאחדות התעשיינים ויו"ר בתי הזיקוק אמר בתגובה לפרסום מדד המחירים לצרכן: "בנק ישראל יכול להמשיך במדיניות של ריבית נמוכה גם בחודשים הקרובים, על-מנת לעודד צמיחה". 
מראני טוען, כי ההאטה בפעילות המשק, האינפלציה הנמוכה מתחילת השנה, ציפיות האינפלציה שהינן בתחום יעד האינפלציה, לצד שער החליפין הנמוך של השקל לעומת הדולר, מאפשרים לבנק ישראל להמשיך במדיניות זו. 
מראני קרא לממשלה להמשיך בפעילויות מעודדות צמיחה – הקטנת מיסי חברות, מתן פחת מואץ למפעלים והגדלת ההשקעות. 
אוריאל לין, נשיא איגוד לשכות המסחר, הגיב לפרסום מדד אפריל ואמר, כי "העלייה הגבוהה של מדד המחירים לצרכן לחודש אפריל מעידה יותר מכל על חזרת המשק למסלול של צמיחה, וזאת על רקע הגידול בצריכה הפרטית – אחד ממנועי הצמיחה העיקריים של המשק". 
"חודש אפריל אופיין בשנים האחרונות בעליה עונתית במדד שעמדה על כ-0.7 אחוז בממוצע, בעיקר בסעיפי ההלבשה והנעלה ופירות וירקות". 
לדעת לין, מדד אפריל מאותת לנו שאין כרגע מקום להפחתות נוספות בריבית. 
צפי האינפלציה השנתית (בין 2 ל-2.5 אחוזים) הנו עדיין ברמה סבירה ואף הציפיות לפיחות השקל הן מתונות. 
88% מבכירי התעשיינים בארץ צופים עליה בהיקף ההשקעות הזרות ברבעון השני של 2005. 
כך גילה (א', 15.5.05) נשיא התאחדות התעשיינים שרגא ברוש בהסתמכו על סיכום ממצאי סקר שנערך בקרב פורום בכירי התעשיה, הכולל כ-120 תעשיינים מובילים במשק. 
הסקר בוצע לאחרונה על-ידי התאחדות התעשיינים ומכון המחקר "מדגם" בראשותו של מנו גבע. 
כ-12% מהתעשיינים סבורים כי לא יחול שינוי בהיקף ההשקעות הזרות הריאליות בישראל. 
נתון מעודד נוסף: אף לא אחד מחברי הפורום צופה ירידה בהשקעות. 
מהסקר עולה, כי 62% מבכירי התעשיה צופים כי ברבע השני של השנה תחול עליה בהיקף ההשקעות המקומיות, 23% צופים כי לא יחול שינוי ו כ-15% צופים ירידה קלה. 
נשיא התאחדות התעשיינים קרא לממשלה להאיץ את קצב הפחתת מס החברות, מ-34% כיום, ל-20% תוך 5 שנים. 
ברוש העריך, כי קיצור המהלך של הפחתת מס החברות יגרום לתוספת השקעות זרות ומקומיות במשק בהיקף של כ-2 מיליארדי דולרים עד 2009 ולתוספת השקעות של עוד כמיליארד דולר בשנה, החל משנת 2010 ואילך. 
נשיא התאחדות התעשיינים מציין, כי שיפור משמעותי צפוי לגבי שוק העבודה, כאשר 76% מחברי הפורום צופים ירידה קלה בשיעור האבטלה ברבע השני של השנה, זאת לעומת כ-36% שצפו כך ברבעון הקודם. 
כ-24% מבכירי התעשייה לא צופים שינוי בשיעור האבטלה, אף לא אחד מהמשיבים צפה עלייה בשיעור האבטלה. 
46% מהתעשיינים צופים עלייה בגרעון לעומת כ-23% הצופים ירידה וכשליש אשר אינם צופים כלל שינוי בגרעון ברבע השני של 2005. 
על-פי תחזיות חברי הפורום - תעמוד האינפלציה במהלך 12 החודשים הבאים על 2%, בדומה לתחזית ברבעון הקודם. 
עוד מציין ברוש, כי בעקבות השיפור במצב הבטחוני-מדיני צופים כ-62% מחברי הפורום כי בשנת 2005 יחול שיפור קל בהיקפי הסחר עם מדינות ערב. 
זאת לעומת כ-38% אשר לא צופים שינוי. 
נתון מעניין נוסף: כ-77% צופים עלייה בסחר עם הפלשתינאים בשנת 2005, 12% מהם אף צופים עלייה ניכרת, כ-23% לא צופים שינוי. 
