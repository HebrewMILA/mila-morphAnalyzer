"יהיה לנו מעמד נכבד בממשלה, שהיא הזירה אמיתית לביצוע שינויים משמעותיים במישור המדיני והחברתי", אומר יו"ר העבודה שמעון פרס בכינוס מרכז העבודה. 
"תתגאו במפלגתכם ואל תתביישו בה". 
ישיבת מרכז מפלגת העבודה, שאמורה לאשר את ההסכם הקואליציוני עם הליכוד ולקבוע את שיטת בחירת השרים, החלה אחר הצהרים בגני התערוכה בתל-אביב. מוקדם יותר היום ביטל המרכז לבירור עתירות של המפלגה את החלטתו מאמש, על דחיית כינוס המרכז. 
יו"ר העבודה שמעון פרס דחה בדברי הפתיחה שלו את ההצעות כי העבודה תנטוש את הקואליציה מיד לאחר ההתנתקות, ונימק זאת בכך שצפויים מהלכים נוספים למען השלום. 
פרס אמר כי התביעה לתפקיד ממלא מקום ראש הממשלה "נועדה לאפשר שותפות אמת, לא בתארים אלא בהליכים המדייניים והאחרים". 
הוא הוסיף כי העבודה נכנסה לקואליציה למען ההתנתקות וויתרה רבות בשביל כך, ולטענתו עושה הציבור למפלגה אי צדק גדול, כאילו רק תארים וכיבודים מעניינים אותה. 
"זה לא נישואים מתוך אהבה וגם אין זו ממשלת החלומות שלנו", אמרה ח"כ דליה איציק בכינוס. "בסך הכול המפלגה היריבה לנו כפולה בכוחה מכוחנו. הכל יהיה שווה אם היום יוחלט על הצטרפות לממשלה מה שיבטיח את ביצוע ההתנתקות". 
ח"כ איציק הוסיפה כי הליכוד לא היה נדיב כלפי העבודה במהלך המשא ומתן, ומתחה ביקורת על השר אולמרט שדיבר על וויתורים כואבים מצד הממשלה אך לדבריה לא היה מוכן לוותר על תפקיד ממלא המקום של שרון. איציק סיימה את דבריה בהצהרה לוחמנית: "אף אחד לא ישכיב את התנועה הזו על הברכיים". 
לקראת ההצבעה על בחירת השרים, הציע ח"כ אפרים סנה לחברי מרכז העבודה להצביע קודם כל עבור המועמדים לתיקי התשתיות, הפנים, השיכון והתקשורת, וכל מי שיפסיד בהצבעה יוכל להתמודד שוב על שאר התיקים. 
במרכז נחשפו פרטי ההסכם הקואליציוני שגובש בין הליכוד לעבודה, המשתרע על פני תשעה עמודים ומכיל גם נספחים העוסקים בדרכי עבודת הקואליציה. 
בהסכם נאמר כי העבודה תקבל את תפקידי מ"מ רה"מ, שרי הפנים, הבינוי, התשתיות, איכות הסביבה, התקשורת, שר בלי תיק במשרד רה"מ ושר נוסף בלי תיק. 
כמו כן תקבל העבודה שלושה סגני שרים - אחד במשרד החינוך ושניים במשרדים שבהם יכהנו שרים מטעם העבודה, שיקבעו ע"י פרס. 
עוד נאמר בהסכם כי לפרס יוקם משרד עצמאי שיקרא "משרד מ"מ ראש הממשלה". 
בין הצדדים סוכם כי בוועדה למינוי שופטים ודיינים יכהן שר מטעם העבודה על תקן של נציג הממשלה, לצד שר נוסף מטעם הליכוד. 
שר אחר מטעם העבודה יכהן בוועדת השרים להרכבי המועצות הדתיות. 
