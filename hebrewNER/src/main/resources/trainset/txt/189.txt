ברבעון הראשון של השנה גדל היצוא התעשייתי (ללא יהלומים) לאיחוד האירופי המורחב בשיעור של 6.5% לעומת התקופה המקבילה אשתקד. 
כך מציין שרגא ברוש, יו"ר מכון היצוא ונשיא התאחדות התעשיינים, על פי נתוני היחידה הכלכלית במכון היצוא. 
הגידול ביצוא, שהסתכם ברבעון ב-2.3 מיליארד דולר, הושפע משיעור התחזקות האירו מול הדולר האמריקאי בשיעור של כ-4.6% בהשוואה לרבעון הראשון של 2004. 
מדידת הסחורות בערכי אירו מצביעה למעשה על עלייה מתונה של 1.4% בייצוא למדינות האיחוד האירופי לעומת הרבעון המקביל אשתקד. 
בין המדינות אליהן גדל היצוא, נמנות ליטא (עם שיעור גידול של 58%), שבדיה (51%), סלובקיה (41%) ופורטוגל (31%), בעיקר בענף ציוד טלקומוניקציה. 
יבוא הסחורות (ללא יהלומים) מהאיחוד האירופי ברבעון הראשון הסתכם ב-3.3 מיליארד דולר - עלייה של 7% בהשוואה לתקופה המקבילה אשתקד. 
לדברי ברוש, התחזקות האירו, וההתאוששות בענפי ההייטק - עשויים להקטין את הגרעון המסחרי של ישראל מול האיחוד האירופי. 
עם זאת, הוא מצביע על התגברות התחרות באיחוד האירופאי כפועל יוצא של "הרחבת" אירופה, דבר שעלול להקשות על היצואנים הישראלים. 
בנוסף, מציין ברוש, את הקשיים של יצואנים לאירופה, הנאלצים להתמודד עם עוינות מצד גורמים אירופאים ובעיות הנובעות מפגיעה בתדמיתה של ישראל באירופה. 
להערכתו בשנת 2005 צפוי גידול של היצוא לאיחוד האירופי המורחב בשיעור של כ-12%, שיושפע בין היתר מהתחזקות האירו מול הדולר האמריקאי. 
האינפלציה בסין ירדה באפריל לקצב של 1.8% לעומת 2.7% במרץ. 
קצב האינפלציה באפריל הוא הקצב הנמוך ביותר שנרשם ב-19 החודשים האחרונים. 
על כך מסרה היום (ב') הלשכה הלאומית לסטטיסטיקה הסינית. 
לדברי אנליסט בלהמן ברדרס, רוברט סובאראמן, "זוהי צניחה חדה למדי באינפלציה, שמונעת במידה רבה על ידי הצניחה במחירי המזון והדגן". 
מחירי המזון מהווים כשליש ממדד האינפלציה בסין. 
באפריל נרשמה ירידה משמעותית במחירי המזון לעומת חודשים קודמים, ועלייה של 3.1% לעומת אפריל 2004. 
עם זאת, אנליסטים מזהירים כי הירידה עלולה להיות קצרת טווח, וכי נדרשים צעדים נוספים למניעת התחממות יתר של הכלכלה. 
ההאטה באינפלציה מרגיעה את החשש מהתחממות היתר, ועשויה למנוע מהבנק המרכזי להעלות את שיעור הריבית, לפחות לעת עתה. 
הבנק המרכזי העלה את הריבית בפעם הראשונה באוקטובר 2004, כדי להרגיע את האינפלציה ולעצור את ההתרחבות במגזרי הבטון, הפלדה והבנייה. 
אז הגיעה האינפלציה ל-5.3%, הרמה הגבוהה ביותר מאז 1997. 
בנק לאומי יוצא ב-3 פיקדונות מובנים חדשים. 
הפיקדונות מבטיחים ללקוח את קרן ההשקעה הנומינלית בתום התקופה, עם אפשרות לקבל תשואה מוגדלת. 
פיקדון שקלי ל-7 חודשים, צובר ריבית שקלית שנתית הצמודה לדולר בשיעור של עד 5%. 
הריבית תשולם בכל יום בו שער החליפין היציג שקל/דולר ימצא בטווח שבין 4%+ לבין 2.50%- לעומת השער היציג של יום תחילת הפירעון. 
הקרן שיקלית מובטחת בפירעון. 
תאריך תחילת הפקדון: 23 במאי. 
פיקדון דולרי ל-7 חודשים, צובר ריבית דולרית שנתית בשיעור של עד 4.7%. 
הריבית תשולם באותם תנאים כמו הפיקדון הראשון. 
הקרן הדולרית מובטחת בפירעון. 
תאריך תחילת הפקדון: 23 במאי. 
פיקדון שקלי לא צמוד לשנתיים, הנותן מענק בגובה 70% מהעלייה הרבעונית הממוצעת של מדד המעו"ף במהלך התקופה. 
הקרן השיקלית מובטחת בפירעון. 
תאריך תחילת הפקדון: 24 במאי. 
טמבור חתמה על הסכם לשיתוף פעולה עם חברת הצבע האיטלקי אויקוס. 
על כך הודיע היום (ב') מנכ"ל טמבור, שמוליק פורה. 
במסגרת ההסכם תשווק טמבור את מוצרי אויוקס, המתמחה בתחום המוצרים הדקורטיביים, לשוק הישראלי, ותרחיב את היצע המוצרים הדקורטיביים על בסיס מים הידידותיים לסביבה ולמשתמש. 
בנוסף, יפתחו בארץ נקודות מכירה שיקראו Décor Corner, שיתמחו בצביעה דקורטיבית וישלבו תצוגה קבועה של טכניקות לצד פעילויות לימוד והכשרה של אנשי מקצוע בתחום הצבע. 
מרכזי צבע דומים של אויקוס קיימים בכ-1,000 נקודות ברחבי העולם. 
תחום הצבעים הדקורטיביים מהווה כ-60% מסך המכירות של טמבור בצבע. 
חברת ריטליקס סיימה את הרבעון הראשון של השנה עם הכנסות של 34 מיליון דולר - גידול של 31% לעומת הרבעון המקביל אשתקד. 
הרווח הנקי ברבעון זינק ל-2.4 מיליון דולר - לעומת 770 אלף דולר ברבעון המקביל. 
לדברי מנכ"ל החברה, בארי שקד, "אנו ממשיכים בהרחבת פעילותנו הבינלאומית, על מנת להשיג דריסת רגל בכל שוק בעולם שבו קיים פוטנציאל בתחום קמעונאות המזון והדלק. באמריקה הלטינית חתמנו לאחרונה על שותפות אסטרטגית לצורך שיווק, מכירות ותמיכה במוצרינו בשוק המתפתח הזה". 
החברה צופה הכנסות של לפחות 185 מיליון דולר ורווח נקי של לפחות 15 מיליון דולר בשנת 2005. 
ריטליקס מפתחת ומשווקת פתרונות תוכנה כוללים לתעשיית קמעונאות המזון, סופרמרקטים, חנויות נוחות, תחנות דלק ומסעדות. 
