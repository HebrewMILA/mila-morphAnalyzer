באחת מסמטאות העיר קרקוב, פולין, לא הרחק מהמקום שעבר בו, במלחמת העולם השנייה, קו הגבול של הגטו היהודי, מתגורר ישיש נחמד שהחיים לימדוהו לצפות תמיד לגרוע ביותר. 
לכן הוא מניח שעוד מעט תהיה מלחמה במזרח התיכון, ואינו מאמין גם במהפך העובר כעת על פולין שלו. 
לא נותר לו זמן רב בעולמנו זה, אמר למרגלית קדם ולי, כשביקרנו אותו באחרונה בדירתו. 
זה היה עצוב: בעצם יש לו סיבה להאמין בחיים ובאדם ובטוב, אמרנו לו, אבל תדיאוש פנקייביץ הגיב בתנועה של ביטול: מיתוס, אמר, הכל מיתוס. 
לא מזמן מלאו לו 83. 
עודו מוכר אישית לכמה ישראלים: הם חייבים לו את חייהם. 
רבים יותר, בישראל, בפולין ובארצות הברית, מכירים ספר שובה לב שכתב ושמו "בית מרקחת בגטו קרקוב" (בהוצאת "יד ושם"). 
בית המרקחת הפך בינתיים למוזיאון; פנקייביץ היה הרוקח. 
בתחילת הכיבוש הנאצי הוא נמלט למזרח, אולם בתוך חודשיים-שלושה חזר. 
כשנה וחצי לאחר מכן הוכרחו היהודים שנותרו בעיר להתרכז בגטו. 
הפולנים שישבו שם נצטוו לפנות את דירותיהם ואת בתי-העסק שלהם. 
רק פנקייביץ הורשה להישאר: השלטונות סברו שאין להתיר ליהודים לנהל בית מרקחת, בין היתר מחשש שישתמשו בחומרים הרעילים לצורכי חבלה. 
בשלב מסוים נשאר פנקייביץ הפולני הלא-יהודי היחיד בגטו. 
בית המרקחת שלו הפך לכעין מרכז קהילתי: אנשים היו באים, בכל שעות היום והלילה; לא אחת לנו בבית המרקחת, מחשש שייעצרו בבתיהם ויגורשו למחנה הריכוז הסמוך, פלאשוב. 
פנקייביץ סיפק להם וודקה ומכשיר רדיו שיכלו לשמוע בו את חדשות הבי-בי-סי. 
רבים השאירו אצלו הודעות לקרוביהם ולמכריהם. 
גטו קרקוב לא היה סגור הרמטית: היו שקיבלו רשיונות לצאת לעבודה מחוץ לתחומיו. 
פנקייביץ הצליח לסדר לאחדים מהם ניירות שאיפשרו להם להישאר מחוץ לגטו. 
לצד מה שעשה לטובתם של תושבי הגטו עצמם, עשה משהו גם לטובת ההיסטוריה: הוא הרבה לעמוד מאחורי חלון בית המרקחת שלו, עקב אחרי שגרת החיים בגטו, לרבות המעצרים ההמוניים והגירושים, וכל מה שראה רשם בזיכרונו. 
לבד מהגרמנים עצמם הוא אחד מעדי הראייה הלא-יהודים המעטים ששרדו. 
מדינת ישראל העניקה לו את התואר "חסיד אומות העולם", והוא בא לנטוע עץ חרוב בשדרה שבאתר "יד ושם" בירושלים. 
לצד מה שכתב על שגרת החיים והמוות בגטו, שיחזר פנקייביץ בספרו מערכת יחסים מוזרה של חתול ועכבר שנרקמה בינו לבין הגרמנים. 
אחד מהם אילץ אותו פעם לשתף פעולה במעשה קונדס: הוא גרר אותו מבית המרקחת כשהוא כבול באזיקים, ואחר כך ירה ירייה אחת מתוך אקדוחו; כשהכל חשבו שהוא מת, שילח אותו בחזרה אל בית המרקחת וצחק לו צחוק גדול. 
למה, בעצם, נשאר שם בבית המרקחת, בגטו היהודי, שאלנו אותו, ופנקייביץ הביט בנו בתימהון. 
מה זאת אומרת למה, חזר על השאלה, הלא זה בית המרקחת שיסד אביו, בראשית המאה. 
הוא עבר תהפוכות רבות: היתה מלחמת העולם הראשונה, פולין עברה מיד ליד, הכל נגסו ממנה נתחים לעצמם, ובאו ימי פילסודסקי, ובאו הנאצים ורצחו את היהודים עד שהובסו, ואז חזרו הרוסים והשליטו את הקומוניזם, ותדיאוש פנקייביץ למד פרק חשוב בהיסטוריה: משטרים קמים ונופלים, שליטים באים ומסתלקים, אבל תרופות נגד שיעול ושלשול צריך תמיד. 
בית המרקחת שלו, אי קטן של יציבות ושפיות בתוך גלי הטירוף ששטפו את קרקוב במהלך המאה, נסגר רק בשנות הששים, כשהוא, פנקייביץ החליט לסגור אותו. 
שאלנו אותו על היהודים: האם יכלו לעשות יותר משעשו למען עצמם? 
פנקייביץ אמר שכל היהודים שהוא מכיר תמיד שואלים אותו את השאלה הזאת. 
והתשובה היא פשוטה כל כך: הם לא יכלו לעשות דבר. 
מה זה היה עוזר אילו ניסו להתנגד לגירושם? 
היו יורים בהם במקום. 
הוא ראה דברים כאלה, כשניצב בבית המרקחת שלו, מאחורי הווילון. 
שאלנו על הפולנים: האם יכלו לעשות יותר משעשו למען היהודים? 
פנקייביץ אמר שהיו הרבה פנקייביצים. 
אחד מכל ארבעה מחסידי אומות העולם אכן היה פולני, בסך הכל יותר מאלפיים. 
ובכל זאת, שאלנו את פנקייביץ, מה עשה את ההבדל בין מי שהצילו יהודים לבין מי שיכלו להצילם ולא עשו זאת? 
פנקייביץ אמר שזה שונה ממקרה למקרה. 
אבל אולי זה תלוי בחינוך, אולי במבנה הנפשי, אולי באמונה. 
מעל למיטתו תלוי תצלום קטן של האפיפיור. 
הוא לא עודד אותנו להתפלסף על כך. 
השאלה למה לא היו יותר פנקייביצים מביכה אותו, התרשמנו, ואולי פשוט נמאסה עליו, אחרי שנים כה רבות. 
הוא לגם בחמדה מהליקר הצרפתי שהבאנו לו; אישתו הגישה קפה. 
מה הוא יודע למה האחד נהג כך והשני אחרת. 
ברור שכולם יכלו לעשות יותר. 
גם הוא היה צריך לעשות יותר. 
בכל יום הוא מייסר את עצמו על שלא עשה יותר, אמר לנו ושקע בשתיקה עמוקה. 
הוא מתגורר בבית דירות ישן הניצב בצלה של כנסייה ציורית ולה מגדל מחודד שבראשו שעון. 
עד שנפרדנו החל לרדת גשם סתיו דקיק ודוקרני. 
היה שקט מוחלט בסמטה, וכמעט חושך. 
רק שעון הכנסייה הפיץ אור צהבהב. 
תדיאוש פנקייביץ אמר שמן הסתם לא נתראה עוד, ומסר דרישת שלום לכל מי שעוד זוכר אותו אולי. 
יש השולחים לו ברכות לחג המולד; זה משמח אותו מאוד, אמר. 
תומס טריוק מחפש אישה ישראלית ושמה בלומה. 
הוא מלונאי פולני ומדריך תיירים, בסוף שנות הארבעים לחייו. 
בלומה היתה ילדה יהודייה, יתומה, ניצולת השואה. 
אמא שלו, שהיתה מנהלת בית ספר בוורשה, אימצה אותה אחרי המלחמה. 
ככל שהוא זוכר לא נוצר ביניהם קשר מיוחד; באותה תקופה לא התעניין בילדות. 
אבל בלומה נשארה בביתם שנים אחדות ואהבה מאוד את אמא שלו. 
לימים עזבה את פולין ועלתה לישראל. 
הוא יודע שהתיישבה בעכו והתחתנה עם מלח. 
לפעמים היתה כותבת לאמא שלו, אבל כבר עשרים שנה חדלה לכתוב. 
אולי חשבה, אחרי מלחמת ששת הימים, שמכתבים מישראל עלולים להזיק. 
עכשיו זה השתנה. 
אמא שלו עוד חיה. 
לפעמים היא שואלת את עצמה מה שלום בלומה שלה. 
בנה חשב שאולי באמצעות העיתון אפשר יהיה לאתר אותה. 
