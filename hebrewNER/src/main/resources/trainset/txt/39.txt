ויליאם פיילי, ראש אימפריית סי-בי-אס שהלך לא מכבר לעולמו, צדק מבחינתו, כאשר הביע אמונה בבידור בכל מחיר, וקבע שבני-אדם רוצים לצחוק קצת ושאין בכך כל רע. 
אבל מאתנו נשלל גם מעט הצחוק שאנו זכאים לו. 
המציאות כאן עולה על כל מה שהדמיון האנושי עשוי להמציא, גם ברגעי החסד הגדולים שלו. 
במקום שבו שרים, חברי כנסת ואנשי ציבור משמיעים את אמרותיהם, מי זקוק לסאטירה. 
זו אולי אחת הסיבות שדווקא חקיינים וחקיינות ישירה וגם צפויה שאינה נחשבת להומור ברמה גבוהה פופולריים כל-כך. 
תורם לכך החקיין המעולה טוביה צפיר, שבמטה קסם ממש הוא מחליף זהויות; נאמן לכל טיק, לכל מחווה, שרבוב שפתיים או אינטונציה והבעות פנים. 
לצדו מופיעה בהצלחה רבה אסנת וישינסקי, שמחקה, לא כצפיר, בעיקר דמויות מתחום הבידור. 
אבל גם שני אלה מועדים לפעמים, ובעייתם היא בעיית החומר הצפוי, המוכר והשחוק. 
רק הגששים ניצלים ממכשלה זו; תורמים לכך כשרונם הייחודי, אישיותם וחוש העיתוי המפותח שלהם; והעובדה כי בכל סיטואציה צפויה אבל קיימת ועכשווית, הם מספקים תפנית מפתיעה. 
החוכמה היא לא לאבד פואנטות, בעיקר לא במערכונים המותירים מאחוריהם טעם של תפלות מוכרת. 
בטלוויזיה קיים מחסור רציני בכותבים הומוריסטים, ואלה שישנם (למשל, אפרים סידון, ההומוריסט התורן, שמתבסס על עצמו ועל כישוריו באופן אינפלציוני) כותבים מערכונים מדוברים, חסרי סיטואציות; מסתפקים במלל התואם את בימת התיאטרון ולא את מסך הטלוויזיה; מלל שלא מביא בחשבון את ההיבטים הוויזואליים, את הקריצות, את ההעוויה, שהופכים את המערכון לחומר המתאים למדיום הטלוויזיוני. 
מה גם שאין די שחקנים מוכשרים למערכונים הומוריסטיים, וכל אחד הופך קומיקאי לעת-מצוא; וככל שתהיה וולגארי יותר, כך גדלים סיכוייך להפוך למצחיקן. 
זאב רווח וחנה לסלאו שמות מוכרים ואהובים וקומיקאים בעלי חיוניות רבה, שהופיעו בסוף שבוע האחרון הלכו על בטוח. 
במערכונים שהציגו ובדמויות שאיכלסו אותם, ניכר כי אין כל נטייה וסימן להתחדשות. 
הם ממשיכים לרכב על אותו גל שהביא להם את ההצלחה. 
רווח מופיע במערכון על ה"שיפוצניק", שהוא מעין המשך לסלאח שבתי, ולתפקידים רבים אחרים ברוח דומה; ולסלאו ממשיכה להיות העוזרת הרומנייה, התימנחיה, האישה ההרה. 
אולי הם מבכרים לצאת לגמלאות אמנותיות-בידוריות. 
בתחום המוגבל שלהם הם מבצעים כמרבית הקומיקאים את הדברים השקופים והצפויים ביותר. 
למרות שהשקוף והצפוי פוגם ומחבל במהותו של הומור טוב, אין בדרנינו מבינים זאת, ומערכוניהם מלאים קש וגבבה. 
ואם צוחקים פה ושם זה רק מתוך ההרגל וחוסר הציפיות. 
אפשר היה לקוות שהסטנד-אפ קומדי, האופנתי כל-כך, יהיה פריצת דרך ומשב רוח רענן בנוף העייף והדהוי, אבל האכזבה כפולה ומכופלת. 
דורון נשר שנבחר לשעשע את קהל הצופים נחשב לבחור מוכשר, אבל מתקבל הרושם שהוא מתפרס על-פני תחומים רבים מדי, ונוהג בכישוריו ביד נדיבה. 
נדיבה מדי. 
אוסקר ויילד ידע כנראה מה הוא אומר כשהכריז ש"אין דבר מצליח כמו ההצלחה". 
חבל שעיניו של נשר סומאו ממנה. 
בסוף השבוע זכינו לשמוע מפיו עוד וריאציה שקופה ומשעממת על האמא הפולנייה. 
די לעיין בספרו של יאיר גרבוז, ממציא העניין, ולראות איך נלקחה ממנו כל טיפה עסיסית שהיתה בו. 
מדוע זכה נושא זה לתחייה, זאת לא אבין. 
ואם כדי להצליח בסטנד-אפ קומדי חייב היה נשר להיות מצויד בחושים עיתונאיים מחודדים, כושר הבחנה מעולה ולשון משוחררת, קל וחומר כשמדובר בפינת ביקורת עיתונות. 
ושם אנו מוצאים את שלום קיטל העושה מלאכה מגושמת ומחוספסת, ומצטייר כמשולל אלגנטיות ושאר-רוח. 
יש לקוות שיחזור מהר ככל האפשר לרדיו. 
אל המצחיקנים התורנים מצטרפים ארז טל ואברי גלעד. 
שני ילדי הפלא מגלי צה"ל שלפחות היה אפשר לקוות שהספיקו לסגל לעצמם סגנון משלהם לא עומדים בציפיות ומאכזבים. 
התוכנית הראשונה שלהם בערוץ השני מאופיינת בהומור עייף, צפוי וחסר ייחוד. 
דומה שגם אותם סיחררה ההצלחה המקומית הנדיבה, ולכן הם מרשים לעצמם הכל. 
אולי הבעיה נעוצה בהעדר סגנון, כזה שאפשר היה למצוא פעם אצל שייקה אופיר, או אורי זוהר, וכיום מצוי רק ברשות הגששים. 
גם אם קהל הצופים בולע את כל מה שמלעיטים אותו בו, עדיין מגיע לו הומור טוב יותר. 
עוד בימיו של "סוף ציטוט" ליוותה אותי תחושה של החמצה. 
ואין זה משנה אם המנחה היה ירון לונדון, שהבליט את אישיותו הטלוויזיונית, או מיכאל הנדלזלץ שהיה מסויג יותר בהבלטת אישיותו. 
התוכנית הזו שידרה יומרנות תרבותית שלא הצדיקה את עצמה, ותחושה של נחיתה בטריטוריה גבולית סמוכה. 
אולי אשם המדיום הטלוויזיוני, שמצטייר כאלרגי לספרות ולתרבות, וכל מעייניו מרוכזים בחיפוש אחר בידור בכל מחיר. 
אלא שגם הדיווח הענייני, המהיר, ב"מצב הרוח" מחטיא במעט את המטרה. 
שידורי אפוסטרוף בערוץ השני סיפקו הזדמנות לעקוב אחר התוכנית ברציפות, אם כי באיחור של זמן. 
מתברר שהטלוויזיה איננה, ככלות הכל, אלרגית לסופרים וגם לא לספרות, הכל תלוי באישיותו של המנחה, ובמקרה שלפנינו ברנאר פיבו, שהשכיל להפוך את התוכנית לסיפור הצלחה בין-לאומי. 
אבל גם הוא עלול היה להיכשל אלמלא גישתם המיוחדת של הצרפתים לעניינים שברוח. 
לא רק שהם אוהבים את שפתם, אלא הם גם בעלי כושר ביטוי מעולה. 
ואף אם נאמרים דברים נדושים, השפה הצרפתית ודרך הביטוי מעניקים להם משמעות מיוחדת העטופה בהילה של תרבות. 
הצרפתים, לא רק שהם אינם מתעבים את המלה "תרבות", נראה כאילו הם המציאו את המושג הזה. 
יש להם גם דרך לחשוף את עצמם בצורה אינטימית, מבלי שהדברים ייראו כרכילות זולה וסרת טעם. 
כך למשל, תוכנית אפוסטרוף האחרונה שעניינה היה ספרים שחושפים פגיעות נפשיות ופיסיות. 
ספרים שנכתבים במתכונת של וידויים אישיים, אינטימיים. 
זאנר זה נהפך לפופולרי מאוד גם אצלנו, ועוד בנוסח האמריקאי, הפסיכולוגיסטי, שעיקרו התמודדות אמיצה עם המחלה או הפגיעה. 
באפוסטרוף משכילים להעניק לסיפורים אישיים ממד רוחני-תרבותי החסר בווידויים מסוג זה בכל מקום אחר, ובכך הופכים אותם לנסבלים, ואף למעניינים. 
היינו יכולים לצפות מהטלוויזיה הבריטית שתעמיד תוכנית שתתחרה בהצלחה עם אפוסטרוף, אך מתברר שאין זה כך. 
אבל שם לפחות נזהרים מלחקות ונשארים נאמנים לעצמם. 
הגישה שלהם שונה מגישת הטלוויזיה הצרפתית: הם מתרכזים בשרטוט מצוין של דיוקנאות סופרים, ובאמצעותם הם מגיעים אל היצירה עצמה. 
המצלמות שוהות על השחקן הזקן והחולה שקומתו שחוחה, והוא בקושי מסוגל ללכת. 
קשה לצפות באדם שהתעופף על בימות וגופו נחרט בזכרון, כשהוא מושך את רגליו. 
נותר רק הקול הנפלא ויכולת הקריאה. 
במשך שעה תמימה ישוב באחוזתו היפהפייה שתיכנן בעצמו כסדרה של תפאורות במה בנוף פסטורלי ירוק, והמוות מרחף בחלל האוויר הוא קורא משיריהם של מילטון, שייקספיר, אודן, ומהסונטות של אליזבת בראונינג. 
מתברר שדרושה תרבות מגובשת וכושר ביטוי מעולה כדי ליצור תוכנית ספרותית-אמנותית. 
אבל אצלנו כושר הביטוי נמצא בשפל המדרגה, והתרבות המגובשת היחידה שאנו מכירים היא זו של המקומונים. 
אולי משום כך אנו מוצאים הרבה ניסיונות עקרים לא מוצלחים לפיברוק תרבות. 
