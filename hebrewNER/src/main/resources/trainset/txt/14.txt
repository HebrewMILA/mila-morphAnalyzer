"יש לי בגד ים בתיק", היה האיום שהשמיע עו"ד רמי כספי באחד הכינוסים של לשכת עורכי הדין באילת. 
כספי רגז כשאחד מעמיתיו תקף אותו בשאלות על הסיוע שהעניק להקמת ממשלת האחדות הקודמת לפני 3 שנים. "מה אתה רוצה, שכמוך אשב ולא אעשה דבר?" השיב כספי הרגוז, "אין בעיה, אני תכף שולף בגד ים והולך לבריכה". 
בגד הים של כספי צריך כנראה להישאר בכוננות גבוהה. גם השבוע נקרא כספי לדגל, להציל את הדיונים על צירוף מפלגת העבודה לממשלת שרון. 
עד ליום ו', כשכספי הציע את עצמו כ"מגשר" - הגדרה שהוא מעדיף על פני מתווך - היו המגעים בין הליכוד לעבודה תקועים. 
מרגע שכספי נכנס לתמונה ביום ו' בבוקר, ובחלוף 7 שעות, יצא עשן לבן מהחדר וההסכמות הקואלציוניות לצירוף העבודה התגבשו. 
כספי הוא עו"ד על. אולי בכיר עורכי הדין בישראל. הוא ניחן ביכולות גישור מופלאות, הוא מסוגל לפשר בין אנשי עסקים, פוליטקאים בכירים וסתם נצים כאחד, והוא גם בעל קשרים ענפים בצמרת הפוליטיקה והעסקים. כספי גאה בקשריו, ורואה בהם מנוף לעשייה חיובית. 
"זה הקשר הטוב בין הון לשלטון", הוא אומר, והתערבותו להצלת הדיונים להקמת ממשלת האחדות היא הדוגמה לכך. לולא התערבותו ייתכן שהיינו מידרדרים להוצאה מבוזבזת על בחירות מיותרות. לזכות כספי יכול עם ישראל לזקוף את ייצוב הממשלה. גם שרון יכול וצריך לזקוף לזכותו את ההישג הזה, וכך גם שרי העבודה שבזכותו זכו למשרה נחשקת. 
כספי תרם מזמנו וממרצו לייצוב הממשלה, אבל אין ספק גם שהתרומה הזו לא הזיקה לביסוס נוסף של קשריו בצמרת הפוליטית. 
ספק גם אם הקשרים האלו מזיקים לו בבואו, למשל, לרקוח "שקשוקה" לעסקת מכירת מניות המדינה בצים לידי האחים עופר, או בבואו להמשיך ולדון על רכישת מניות האחים עופר בבז"ן. המדינה מכרה את מניות צים, אבל מי שאישר את העסקה מאחורי המדינה היו אנשים ספציפיים. 
שר האוצר, למשל, במקרה של צים, או אולי אחד משרי העבודה בעתיד במקרה של בז"ן. 
וכולם מכירים ומוקירים את כספי מהדיונים על ממשלת האחדות. 
אז האם עלינו לאסור על כספי לתרום מזמנו לקידום מטרה לאומית, כמו ייצוב הממשלה? כנראה שלא. ואולם נראה שיש שוב מקום לתהות על הקשרים ההדוקים בין מקבלי ההחלטות למתווכי העל, או לוביסטים סופר על. 
לוביסטים סופר על - אותה רשימה מצומצמת של עורכי דין ורואי חשבון בכירים, שמורכבת משמות כגון כספי, רו"ח גד סומך, עו"ד דליה טל, עו"ד פיני רובין, ובוודאי גם כמה מבעלי השליטה והמנהלים הבכירים בבנקים כאיתן רף, גליה מאור ושלמה נחמה. 
כולם מתחככים באופן קבוע על התפר שבין העולם העסקי הבכיר לעולם הפוליטי הבכיר, עד שלא ברור היכן נגמר העולם האחד ומתחיל העולם האחר. 
הצלחת "מתווכי העל" תיזקף לכישרונותיהם הרבים, והיא מסבירה שוב מדוע רבים מוכנים לשלם שכר טרחה גבוה כל כך כדי ליהנות משירותיהם. 
הם ללא ספק שווים כל שקל שהם גובים. 
"מתווכי העל" מעניקים לעצמם, וללקוחותיהם, שירות מיטבי. 
זהו טיב השירות שמעניקה המערכת הפוליטית ללקוחותיה - הציבור - שעומד כאן בספק. 
שירות כזה מחייב התרחקות מכל מוקד אפשרי של ניגוד עניינים. 
בהתחככות המתמידה עם ה"לובסטים סופר-על", ספק אם המערכת הפוליטית עומדת כלל. 
