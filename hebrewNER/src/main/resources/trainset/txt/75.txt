בשיחה שקיים גולדשטיין בתכנית ' בוקר בשבע' עם עמנואל שילה ועוזי ברוך סיפר כי בשלב זה עסק המפגש בבירור אקדמי של הבעיות השונות הכרוכות במציאות המורכבת ביש"ע, ביניהן הבעיות הדמוגרפיות והמעמד החוקי הבינלאומי של שטחי יש"ע. 
לדברי גולדשטיין הוברר לראשי המועצה כי המדינה היחידה שיכולה לתבוע ריבונות היא ישראל. 
זאת לאחר שאין מדינה שהגדירה את יהודה ושומרון כשטח ירדני. 
גם ירדן עצמה התנערה מדרישתה את האזורים הללו בשנת 1988. 
בנוסף, מדגיש גולדשטיין, המנדט הבריטי לשטחים שממערב וממזרח (!) נהר הירדן הוגדר ליצור שם רצף צפוף של התיישבות יהודית, "כדאי מאוד שאנשי משרד החוץ שמסתובבים בעולם כולו ישמעו את הדברים". 
בקרוב, אומר גולדשטיין, נבקש לשמוע גם אנשי אקדמיה שסוברים ההפך מדעות אלה אולם הדברים מעוגנים באמנות האג וג'נבה. 
"בשלב זה עדיין לא הגענו לפסים המעשיים, אבל מה שברור הוא שהתכנית תכלול הישארותם של כל הישובים ביש"ע, ריבונות ישראלית מלאה ממערב לירדן, ועם זאת נבחן אופציות של מנהל אזרחי שתאפשר לאט לאט תשתיות של חינוך, רפואה וכו', זכויות אזרחיות שכל אדם ראוי להם במידה ואינו עוסק בטרור. 
גולדשטיין צופה התנגדות לתכנית מצד אנשי השמאל אבל הוא מבהיר כי "אנחנו פונים אל המרכז שאיבד אמון במנגנוני הרש"פ ועם זאת רוצה שקט. הציבור הזה אינו מודע לסכנה הקיומית שבהקמת מדינה פלשתינית. כיוון שכך אנחנו מתכוונים לצאת בקרוב למסע הסברה שיבהיר את הסכנה האדירה הזו. כשזה יוברר לציבור הישראלי, ומכיוון שנכון לעכשיו אין אפשרות לגרש שלושה מיליון פלשתינאים, יוברר לציבור שהתכנית שלנו היא היחידה ההגיונית". 
