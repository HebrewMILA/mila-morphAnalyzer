ראש ישיבה חדש מונה לישיבת פוניבז'. 
הרב חיים פרץ ברמן, בנו של הרב שלמה ברמן, מראשי ישיבת פוניבז', שנפטר בשבוע שעבר, מונה אתמול לתפקיד ראש הישיבה. 
אתמול נאספו בהיכל ישיבת פוניבז' אלפי תלמידי ובוגרי הישיבה למעמד הספדים במלאת שבעה לפטירת הרב ברמן. 
במעמד חשובי הרבנים הליטאיים הרב אהרון לייב שטיינמן והרב חיים קנייבסקי, הכריז הרב נסים קרליץ מגדולי הפוסקים החרדים על מינויו של הרב חיים פרץ ברמן, בוגר פוניבז' וראש ישיבת סדיגורא, לתפקיד ראש ישיבה נוסף בפוניבז'. 
גם הרב מיכל יהודה לפקוביץ' בירך אמש על המינוי. 
הרב ברמן יצטרף לשלושת ראשי הישיבה הנוכחיים הרב גרשון אדלשטיין, הרב ברל פוברסקי ויריבם הרב שמואל מרקוביץ'. 
היריבות המרה בין שני הרבנים הראשונים ותומכיהם לבין הרב מרקוביץ' הובילה את פוניבז' לסכנת פילוג והמינוי נתפס כחלק מהמאבק. 
אביו של הרב חיים פרץ ברמן, הרב שלמה ברמן, שהצטרף לפוניבז' בשנות החמישים, נחשב לאחד מראשי הישיבה עד שלקה לפני כעשרים שנה במחלה שמנעה ממנו להמשיך לתפקד. 
הרב קרליץ הסביר כי למרות הזמן שחלף, מדובר במינוי על פי דיני ירושה של מועמד ראוי לתפקיד ראש ישיבת פוניבז'. 
ייחוסו המשפחתי של הרב ברמן כולל גם הנתונים הבאים: נכד של הסטייפלער - הרב יעקב ישראל קנייבסקי וממילא אחיינו של הרב חיים קנייבסקי. חתנו של ראש הישיבה הרב ברל פוברסקי וגיסו של נשיא הישיבה הרב אליעזר כהנמן. 
תומכיו אמרו כי כבר באירוסיו של הרב חיים פרץ ברמן הכריז עליו הרב שך כעל מי שעוד יהיה ראש ישיבת פוניבז'. 
בסיום מעמד ההספדים, התרחש במקום אירוע בעל ניחוח חסידי חזק, של מינוי אדמו"ר חדש לאחר פטירת הקודם. 
המתכנסים במקום חלפו על פניו של ראש הישיבה החדש ואיחלו לו "מזל טוב". 
בפוניבז' אמרו כי מדובר ב"תרגיל" של ראש הישיבה הרב גרשון אדלשטיין, שנועד לדחוק את הרב מרקוביץ' מהישיבה. 
מקורביו אמרו כי מדובר בעוד אקט מנהיגותי של הרב אדלשטיין, שכבר פילג את הישיבה בחג "שמחת תורה" האחרון וארגן עצומת תלמידים התומכים בפילוג סופי של הישיבה. 
מאידך טענו תומכי מרקוביץ' כי המהלך דווקא מחזק את הרב מרקוביץ', שדרישתו להתמנות כראש ישיבה הסתמכה אף היא על דיני הירושה, מתוקף נישואיו לבתו של נשיא הישיבה הקודם הרב אברהם כהנמן. 
חיזוק ענק נוסף קיבלו הבוקר תומכי הרב מרקוביץ' כשביטאון הציבור הליטאי "יתד נאמן" בחר להתעלם מהמינוי החדש, דבר המעיד על מחלוקת בעניין זה בין מנהיג הציבור הליטאי הרב יוסף שלום אלישיב לבין צמרת הרבנים הליטאים, שתמכו אתמול במהלך. 
