ביום שישי ה-4 בפברואר תתקיים בקאמרי חינגת שירה בציבור המיועדת לחרשים. 
מדובר בהתכנסות החמישית של "שירת האדם", הפונה לקהל של כבדי שמיעה במטרה לאפשר להם לזייף בציבור בלי להתפדח. 
את האירוע תנחה קיסרית השירה בציבור, עינת שרוף, כאשר על המסיבה כולה יופקד קובי אושרת כמנהל מוזיקלי. 
גם רובי ריבלין ידפוק נוכחות. 
לדברי היזמים באירוע ייעשה שימוש במערכת הגברה מיוחדת, כאשר הקהל יחזיק בבלונים מנופחים שעוזרים לחרשים לשמוע את המוזיקה באמצעות הרעידות. 
בנוסף, על הבמה תעמוד מתרגמת לשפת הסימנים, כמו כן פניה של שרוף יוקרנו על גבי שני מסכי וידאו ענקיים כך שניתן יהיה לקרוא את שפתיה כשלצדה מוקרן תמלול של השירים. 
לקהל הנוכחים יוענק גם שירון. 
לדברי עינת שרוף: "כל הקטע של שירה בציבור זה קשור המון לאנרגיות. גם במקרה הזה. לא מזמן עשיתי אירוע לארגון לילדים חרשים ואילמים ולא האמנתי למה שהיה שם. עליתי לבמה, ותוך כדי ששרתי עשיתי, כמו שאני עושה תמיד, תנועות והם שרו, התנועעו, הם מרגישים את המוזיקה". 
- מה הרפרטואר המתוכנן? 
"בטוח שיהיה 'היום היום הזה ממש', שכולם מכירים, השבוע ניפגש לבחור שירים נוספים, לדעתי הם ילכו על דברים שמחים, על קצב, כמו שהיה בהופעה ההיא". 
