מרקו גרינברג, בעל חברת הפקת סרטים ועם ניסיון רב ביחסי ציבור, התיישב מול כמה דיפלומטים ישראלים וכמה דוברים של משרדים ממשלתיים באולם ישיבות בבניין במנהטן. 
התפקיד שלו היום - לשחק כתב טלוויזיה ביקורתי. 
פעם זה היה כתב של ערוץ 4 המקומי בלוס אנג'לס ובפעם אחרת כתב של "אל-ג'זירה". 
באולם הישיבות יוצרים אווירה של אולפן. לצדו עומד צלם. מחשיכים קצת את החדר. 
ברקע, מאחורי גבו של המרואיין תלו בד תפאורה צבעוני. 
גרינברג מתחיל את השידור: "בוקר טוב לכם הצופים. נמצא אתנו נציג של ממשלת ישראל. שלום לך..."
ואז הוא מתחיל להמטיר על הישראלים, אחד אחד, שאלות נוקבות. 
למה בעצם לא לאפשר לפלשתינאים לחזור לאדמותיהם ולממש את זכות השיבה? למה ישראל לא משפרת את מצבם של ערביי ישראל? למה צריך את החומה שמקשה חיי הפלשתינאים? למה בעצם לא מפסיקים עם הכיבוש? 
באולם ישיבות סמוך התמונה חוזרת על עצמה. כאן המראיין הוא ניל שר, יועץ בתחום מדיה ושדולות, שעמד פעם בראש אייפ"ק ולפני כן עסק ב "ציד נאצים" במשרד המשפטים האמריקאי. 
"אנחנו מאבדים הרבה בנים בעיראק," הוא מקשה, "ויש הטוענים שישראל דחפה את ארה"ב למלחמה. האם ישראל מתכוונת לדחוף את ארה"ב למלחמה נגד איראן על רקע תוכניות הגרעין שלה?"
בצד ממתין אליאס באקוולד, ממייסדיה של חברת יחסי הציבור הגדולה "ברסן מרסטלר", שזוכה להערכה רבה בחוגי המקצוע. כשיסתיים הראיון הוא יוקרן מחדש בפני הנוכחים על מסך טלוויזיה. לבאקוולד לשון חדה. הוא כבר "ישפד" את המרואיינים על תשובותיהם. 
"תחשבו טוב על מה שאתם רוצים להגיד", אומרים באקוולד וגרינברג, "תתמקדו במסר שלכם. אם שואלים אתכם שאלה מביכה, תענו בקצרה ואז תגשרו למה שאתם באמת רוצים להגיד. אל תחזרו על המסרים השליליים שהמראיין או האיש שמתעמת אתכם משתמש בהם. אל תיכנסו לעימות עם המראיין". 
באקוולד כמעט קפץ מעורו כששמע את תשובתו של דיפלומט ישראלי לשאלה של שר, בנוגע לאחריות הישראלית להיווצרות המשבר הלא נעים בעיראק. 
האיש, עשה "גישור" מהיר מדי והשיב כי מה שחשוב באמת זה שהכלכלה האמריקאית במצב טוב, באקוולד התקשה לשלוט ברגשותיו. 
"ברגע שאמרת את זה הפסדת את הקהל שלך", הוא צווח, "מה זה הדיבורים האלה. 
זו שאלה רצינית מאוד ואתה לא יכול לענות בצורה כזאת. לעניין כזה יש לך רק תשובה אחת - 'אני בטוח שהממשל האמריקאי מקבל החלטות על פי האינטרסים האמריקאים בלבד'". 
לא תוכנית בידור בעוד שבישראל עושה התוכנית "השגריר" הרבה רעש, בניו יורק מתקיימת בעצם הגרסה האמיתית של התכנית. 
כ-15 דיפלומטים ונציגים של משרדי ממשלה ישראליים באו לכאן לארבעה ימי השתלמות מעשיים, כדי ללמוד איך להתמודד עם התקשורת האמריקאית. 
בישראל זו תוכנית בידור. 
כאן זה אמור להיות רציני. 
תוכנית ההכשרה פועלת כבר 20 שנה, והיא מאורגנת על ידי הקונגרס היהודי האמריקאי ומשרד החוץ. 
אבל האנשים שנותנים את נשמתם למענה הם באקוולד, שמתנדב לתפקיד כבר 20 שנה, וגרינברג, שנוטל בה חלק, בהתנדבות, 13 שנה. 
החלום שלהם היה לאתר את ביבי נתניהו הבא, ולא משנה מה הם דעותיו הפוליטיות. 
אדם שיעבור מסך כמו שצריך ויעביר את המסרים של מדינת ישראל כהלכה. 
מאות דיפלומטים ואנשי ממשלה השתתפו בתוכנית שמתקיימת פעם בשנה. 
לא מעטים הצליחו לשפר את כושר הביטוי שלהם, אבל את הביבי הבא, אדם שמדבר אנגלית רהוטה, שמתנסח בקלות ויודע לתרגם רעיונות מורכבים למלים, הם לא מצאו. 
השנה בין המשתתפים דייוויד בייקר, מתאם לנושא עיתונות זרה במשרד ראש הממשלה; דוד עקוב, הקונסול בסאן פרנסיסקו; רן גידור, יועץ במשרד החוץ; אביטל ליבוביץ מדובר צה"ל; לימור בנאי מלשכת דובר משרד האוצר; שחר שוף, סגן קונסול בפילדלפיה; ענת פרידמן, דוברת המשלחת לאו"ם; אנדי דוד, סגן הקונסול בשיקגו; שרון רגב, סגן הקונסול בפילדלפיה; קובי ברוש, הקונסול בטורנטו, ועוד. 
במשך השנים היו לבאקוולד ולגרינברג הרבה מאוד תיסכולים - לקורס נשלחו הרבה מאוד אנשים לא מתאימים. 
לפעמים היה נדמה להם שנשלחו לכאן אנשים בשביל הטיול לאמריקה. היו ימים שאמרו לעצמם שנמאס להם והם לא מתכוונים להמשיך. לפעמים תהו אם לא מוטב היה לשלוח את הפוליטיקאים הבכירים מישראל מאשר פקידים זוטרים, אבל תוכנית כזאת לא עניינה איש משרי הממשלה. 
השנה, אומר באקוולד, רמת האנשים גבוהה ממה שהיה מקובל בעבר, וזו נחמה גדולה בעבורו. 
התוכנית נועדה לגרום למשתתפים להבין איך התקשורת האמריקאית עובדת ולשפר את עבודתם העיקרית של אנשי משרד החוץ - ההסברה. 
אמנם המסבירים הראשיים אמורים להיות ראש הממשלה ושר החוץ, אך האנגלית שלהם, אופן ההתבטאות ומה שהם אומרים, לא בדיוק מסייעת לקדם את ההסברה הישראלית, אומרים באקוולד וגרינברג. 
העבודה בשטח היא של אנשי משרד החוץ - שמואשמים על ידי ישראלים ויהודים באמריקה שהיא מנוהלת באופן לקוי. 
אריה מקל, קונסול ישראל בניו יורק, מגיע למפגש ואומר כי למרות הטענות, ההסברה הישראלית עושה עבודה טובה מאוד. "כל אחד חושב שאם רק היו נותנים לו הזדמנות, הוא היה הולך לסי-אן-אן ומשכנע אותם בצדקת דרכה של ישראל. בשטח העבודה הרבה יותר מורכבת. בשורה התחתונה, העובדה שישראל זוכה לתמיכה גדולה מאוד בדעת הקהל ובקונגרס היא תוצאה של הסברה ישראלית יעילה". 
דרושה מנטרה גרינברג פותח את הבוקר בהצגת מקבץ סרטי וידיאו שאמור להציג את בעיית ההסברה של ישראל במלוא חריפותה. 
שני פרשנים אמריקאים דנים ברשת "פוקס ניוז" - שמגלה אהדה לישראל - בשאלה מדוע ההסברה הישראלית לא מצליחה. אחד מהם אומר, כי האמריקאים רואים כל שימוש בכוח כפשע. כדי לנצח בקרב על יחסי הציבור באמריקה אתה צריך להציג את עצמך כקורבן. מי שמתנצל על השימוש בכוח - מפסיד. המדיה האמריקאית לא נכנסת יותר מדי לשאלה למה צה"ל עושה את מה שהוא עושה. הישראלים מצדם, מסבירים הפרשנים מפוקס ניוז, מתרכזים בהישרדות ולא במלחמה על המדיה. המנהיגים שלהם הם גנרלים מזדקנים שלא יודעים להסביר את עצמם. 
בהמשך מוצגים כמה דוברים פלשתינאים בהופעות שונות בטלוויזיה האמריקאית. 
דיאנה בוטו ומייקל טרזי, שני ערבים אמריקאים דוברי אנגלית רהוטה, וחנאן עשראווי, שגם האנגלית השגורה בפיה טובה מאוד. 
כשהם עולים לשידור אחרי פיגועים, תשובתם כמעט לכל שאלה זהה - בעיית הבעיות היא הכיבוש. "יש להם מסר טוב, חזק מאוד. לא משנה מה שתשאל אותם הם יעשו גישור למסר הזה שהם רוצים להעביר", מסביר גרינברג. הוא מציע לישראלים ללמוד מהם. כל שאלה שתישאל תזכה במענה קצר, וממנו הם יגשרו למה שהם רוצים להגיד: "אנחנו יודעים מה המנטרה של הפלשתינאים - צריך לסיים את הכיבוש. אנחנו צריכים למצוא את המנטרה שתצליח למשוך את הקהל הצופה בנו לצדנו". 
לחלל החדר נזרקות הצעות המשתתפים: צריך להציג את ישראל כקורבן; אחר חושב שהדבר בעייתי, במיוחד כשישראל רוצה למשוך אליה משקיעים ותיירים; צריך להתמקד בטרור; אסור לנו להציג עצמנו כ"אנדר דוג" משום שאנחנו לא כאלה, ואם נעשה זאת אז נפסיד; צריך להשתמש במקום המלה כיבוש במלה "שטחים במחלוקת" או "שטחים במעבר". 
באקוולד נראה קצת חסר סבלנות. 
הוא רוצה שהישראלים יחליטו בעצמם מה צריכה להיות המנטרה שלהם, אבל התחושה שלו היא שהם הולכים על מנטרה שהיתה טובה לשנה שעברה. 
מנטרת הטרור, למשל, הוא אומר, כבר לא טובה על רקע השינויים שלאחר מות ערפאת. 
הוא מציע לצאת במסר חיובי: להגיד לפלשתינאים בואו ונעשה שלום. 
"אנחנו רוצים כלכלה טובה בשבילכם. אנחנו רוצים כלכלה טובה בשבילנו. מספיק עם המלחמה. בוא נחיה יפה ביחד. זה יעבור טוב בטלוויזיה". 
גרינברג, שחי בישראל כמה שנים ואף שירת בדובר צה"ל, אומר שאין פתרון קסם לההסברה הישראלית. "הנושאים שהם מטפלים בהם מאוד מסובכים. בישראל מדברים הרבה על הסברה, אבל עושים מעט. ישראל לא מצאה עד היום את דיאנה בוטו ומייקל טרזי שלה", הוא אומר; "בהחלט חשוב איך שהדובר נראה, אבל זו לא תחרות מלכת היופי. כדי לעשות את המלאכה הזאת כמו שצריך חייבים שזה ייעשה על ידי איש מקצוע בעל כישרון, למשל, אנשי היי טק ישראלים שהצליחו בחו"ל ושיש להם אנגלית טובה. הם למדו את צורת התקשורת האמריקאית". 
אתם מעבירים את הקורס הזה כבר הרבה שנים ונראה שישראל עדיין מתמודדת עם אותה בעיה. 
"יש שיפור", משיב גרינברג, "ואפילו משמעותי לעומת מה שהיה. הבעיה עם הקורס שהוא חד פעמי. מה שאנחנו עושים כאן צריך להיעשות באופן שיטתי בישראל או בשיחות ועידה בוידיאו מחו"ל. זה צריך להיות חלק בלתי נפרד מתוכנית הלימודים של דוברים ממשלתיים. אם תתעמל פעם בשנה או פעם בחיים זה לא יפתור את בעיית הכושר שלך. אם אתה רוצה כושר טוב, אתה צריך להתעמל כמה פעמים בשבוע. זה בדיוק מה שצריך לעשות גם עם ההכשרה של הדוברים הישראלים". 
