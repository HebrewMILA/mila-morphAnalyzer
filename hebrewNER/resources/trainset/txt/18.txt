הראשון לציון הרב מרדכי אליהו ציין רק לפני ימים אחדים בעלון "ממעייני הישועה", כי אבן השתייה שבהר הבית נוסכת יכולות וכוחות במי שמחזיק בה. 
סתם ולא פירש. 
גם בקרב תנועות הר הבית התקבעה תובנה דומה. 
כבר שנים שרבים מאנשי התנועות הללו מאמינים, כי שונאי ישראל שואבים את עוצמתם ויכולתם לאיים ולפגוע בעם היהודי ישירות משליטתם במקום המקודש לו ביותר ומהחזקה בפועל שתפסו בהר. 
על פי התובנה הזאת, עצם קיומם של המסגדים על חורבות בית המקדש והעובדה שהר הבית מנוהל זה עשרות שנים על ידי רשויות הדת המוסלמית מחלישים באופן קבוע את יכולתה של מדינת ישראל להתמודד עם איומים ולחצים, הן מבית והן מחוץ, ומנגד - נוסכים כוחות באויב. 
גם אורי אליצור, היום עורך "נקודה", התייחס פעם לזיקה הזאת, ואף שאינו נמנה עם תנועות הר הבית העיר, כי הרגש הדתי הוא גורם מדיני רב עוצמה הן אצל היהודים והן אצל המוסלמים וכי מי שמתעלם ממנו מעיד על עצמו לא שאינו מבין בדת, אלא שאינו מבין בפוליטיקה. 
"להחזיק בארץ ישראל בלי שום בעלות על הר הבית", סבר אליצור, "זו מעין אהבה אפלטונית". 
למרות החזקה המוסלמית על ההר, שהתקבעה על ידי משה דיין ב-1967, הן אליצור והן הרב אליהו רחוקים מהמחשבה על פיצוץ המסגדים. 
אפילו הרב שלמה גורן, שמת לפני כעשר שנים, חזר בו מהרעיון אף שביוני 1967 העלה את האפשרות הזאת לפני אלוף פיקוד המרכז עוזי נרקיס ומפקד חיל האוויר מוטי הוד. 
לימים העריך הרב גורן, כי אם יפוצצו המסגדים, תצטרך ממשלת ישראל לערוך מגבית בין יהודי העולם לשיקומם וכי אין חילול השם גדול מזה. 
אלא שבקרב הקיצונים בתנועות הר הבית מנשבת היום רוח אחרת. 
ככל שמתקרב רגע הפינוי של יישובי חבל קטיף מסתמנת חזרה אל התובנה הישנה, שאותה ניסה לממש לפני 25 שנה (במסגרת המחתרת היהודית) הרב ישועה בן שושן. 
ערב הנסיגה מימית הסתמך בן שושן על מקורות קבליים. 
גם הוא האמין, כי "השליטה המוסלמית בהר הבית היא שורש הקלקולים בעם ישראל וכי שליטה זו מקנה לאיסלאם מקור יניקה רוחני, שממנו שואבים מאמיניו את כוח חיותם בארץ". 
בן שושן ואחדים מחבריו העריכו אז, כי הסרת "השיקוץ" מההר ופיצוץ המסגדים יביאו לעצירת הנסיגה. 
הראייה הפשטנית הזאת חילחלה בשנים האחרונות אל שולי השוליים של החברה הדתית, ובעיקר אל קבוצות של "נוער הגבעות" וקבוצות קטנות של חוזרים בתשובה. 
תפישת העולם של חלק מהקבוצות הללו מתאפיינת במשיחיות בלתי מתפשרת, מצד אחד, ובאנכרוניזם שמנתק אותם כמעט במוצהר מהחברה והמדינה. 
חלק מהצעירים הללו נפלטו מהחברה החרדית או מהחברה הדתית הלאומית בגלל בעיות סמים או עבריינות. 
זרם אחר מקרב נערי הגבעות מדגיש בעיקר את החיבור לאדמה ולטבע, אך תפישת העולם שלו כהניסטית קיצונית. 
חיבורים דומים לאלה הולידו בעבר ניסיונות לפגוע בהר הבית. 
כנופיית ליפתא, "אנשי טבע" שחיו ליד המעיין בכניסה לירושלים, חברו לעבריין "חוזר בתשובה" נוסח שמעון ברדא, (ינואר 1984) וכמעט הצליחו לפוצץ את המסגדים. 
עוזי מחסיה העליון ויהודה לימאי, אנשי כנופיית ליפתא, שבסופו של הליך משפטי נמצאו בלתי אחראים למעשיהם, דימו באותם ימים את שתי כיפות המסגדים בהר הבית לשתי עורלות שיש להסירן. 
היחידים שמסוגלים להגיע אל גורמים מן הסוג הזה, או אל גורמים שאינם "קבליסטיים" ורואים בפיצוץ הר הבית מכשיר ראוי לטרפוד הפינוי של יישובי חבל קטיף, ולמנוע פיגוע בהר הבית ואסון שיתרגש עלינו מצד העולם המוסלמי, הם רבנים אנשי תנועות הר הבית. 
רובם מבינים, שפיצוץ המסגדים לא זו בלבד שלא יקרב את הגאולה ולא ימנע נסיגות טריטוריאליות ועקירת יישובים, אלא אף יאיץ אותן. 
רובם מבינים, כי אף שניתן היה לנהוג אחרת לפני כ-40 שנה ולעגן בהר גם אחיזה יהודית משמעותית, החומה שבין עם ישראל להר רק תגבה בעקבות מעשה טירוף מן הסוג הזה וכי מדינת ישראל וממשלתה ישלמו מחיר גבוה פי כמה, בראש ובראשונה בהר הבית, אם המסגדים ייפגעו. 
על הסכנה שבמעשה אין טעם לדון עמם, אך על הניפוץ הוודאי של חלומם, ששמץ ממנו ניתן אולי להסדרה במסגרת הסכם קבע, יש ויש על מה לדבר עמם. 
