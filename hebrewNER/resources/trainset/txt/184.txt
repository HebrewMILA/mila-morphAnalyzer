GTC פולין, מקבוצת קרדן, שנסחרת ברשימת 20 הגדולות בבורסה בוורשה, מסיימת את הרבעון הראשון של השנה עם הכנסות של 21 מיליון דולר. 
כללי החשבנאות הבינ"ל שונים מהנהוג אצלנו, כך שבמושגים ישראליים הרוויחה החברה ברבעון הראשון 2 מיליון דולר. 
החל מאפריל 2004 מאחדת החברה את דו"חותיה עם החברות הבנות בשאר מדינות מזרח אירופה - ברומניה, בצ'כיה, בהונגריה, בסרביה ובקרואטיה, ולכן אין משמעות להשוואה לדו"חות ברבעון המקביל. 
את הרבעון הקודם סיימה החברה עם הכנסות של 17 מיליון דולר ולפי כללים ישראליים - 5.6 מיליון דולר. 
החברה נוהגת לפרסם את דו"חותיה לפי כללים בינ"ל ואלה כוללים שערוך נכס מניב שזה עתה הסתיימה בנייתו ובעקבותיו רושמת החברה הכנסה חד פעמית נוספת (בארץ שיטה כזו אינה מוכרת והנכס נרשם במאזני החברה לפי עלותו וההכנסות ממנו בדו"חות הרווח וההפסד). 
כך סיימה החברה ברבעון הראשון בניית מרכז קניות בקראקוב שבפולין ובעקבותיה רשמה החברה הכנסה משערוך הנכס, שעומדת על 42 מיליון דולר. 
בעקבות זאת, במושגים פולניים, הרוויחה החברה 36 מיליון דולר. 
מרכז הקניות בקראקוב אמור להניב לחברה הכנסות של 11 מיליון דולר בשנה. 
לחברה נכסים מניבים נוספים בהיקף כולל של 160 אלף מ"ר שבנייתם אמורה להסתיים במהלך 2006 ו-2007. 
נכסים אלה כוללים, בין היתר, בנייני משרדים ומרכזי קניות בסרביה, בהונגריה ובקרואטיה, כך שלפי ההערכות עשויות הכנסותיה של החברה להכפיל עצמן עד סוף 2007 ולעמוד על 100 מיליון דולר. 
הכנסות אלה אינן כוללות את הכנסותיה של החברה מפעילות יזמית, כלומר בניית דירות ומכירתן. 
שווי נכסיה של החברה עומד על 887 מיליון דולר והונה העצמי של החברה מסתכם ב-456 מיליון דולר ומממן כ-51% מהיקף המאזן. 
חברת F5 נטוורקס, שרכשה לפני כשנה את חברת הסטארט אפ הישראלית מגניפייר תמורת 29 מיליון דולר, מנקה את השוק. 
עיתון ה"רג'יסטר" הבריטי דיווח בסוף השבוע כי F5 תרכוש מחברת ווצ'פייר הקנדית את טכנולוגיית ה -Appshield - שהינה פיירוול המגן מפני תולעים הרסניות והאקרים על ידי זיהוים בצורה דינמית. 
טכנולוגיית ה-Appshield פותחה על ידי חברת סנקטום הישראלית, שהתמזגה ביולי 2004 עם וו'צפייר במסגרת עסקת החלפת מניות שהוערכה בכ-40 מיליון דולר. 
ברכישת ה-Appshield - שהיקפה לא דווח כיוון שככל הנראה לא היה מהותי לעסקיה של F5 - תקבל החברה גישה לכ-250 לקוחות. 
למרות זאת, אין בכוונתה לעשות שימוש בטכנולוגיה זו, אלא פשוט לחסל אותה כדי לקדם ללא תחרות את המוצר שלה ה-Trafficshield. 
פיל קרוקר, מנהל השיווק של F5 באירופה מסר כי בכוונת החברה לשלב מספר רכיבים של הטכנולוגיה הנרכשת ב-Trafficshield. 
מייקל וויידר, ה-CTO ומייסד ווצ'פייר, אמר כי החברה תמשיך לבסס את עסקי מוצר ה-Appscan של סנקטום, המאתר ליקויי אבטחה ביישומי אינטרנט, ועל מוצרים לניהול סיכונים. 
מדובר בעוד שלב בהיעלמותה של סנקטום, שנחשבה בעבר לאחת מחברות הסטארט אפ המבטיחות בישראל ומשכה השקעות של 54 מיליון דולר. 
בשוק בו פעלו מגניפייר וסנקטום פעילה חברה ישראלית נוספת - קוואדו. 
"בחרנו בסרגון כמניה הנבחרת שלנו לטווח הקצר", כך ציינו היום בבית ההשקעות האמריקאי סי.אי אונטרברג, טוובין. 
במקביל, זכתה צ'ק פוינט בתואר בקרב מניות מגזר אבטחת המידע. 
"סרגון (CRNT:NASDAQ) היכתה ברבעון הראשון את תחזיתנו בשורה העליונה, ומפה לגידול של לפחות 30% בהכנסותיה ב-2005 כולה. 
לאור מעמדה האיתן של החברה בשוק הרשתות האלחוטיות, אנו מאמינים כי סרגון יכולה להשיג את יעדי הצמיחה שלה", ציינו באונטרברג. 
מניית סרגון איבדה מתחילת השנה כ-28% מערכה למחיר של 4.8 דולרים, למרות התוצאות הכספיות הטובות שהציגה החברה. 
להערכת האנליסטים מאונטרברג, העיבו על התוצאות חששות המשקיעים כי על רקע המעבר לעסקות גדולות תאלץ החברה להעניק ללקוחותיה אשראי ארוך יותר עד קבלת התגמולים. 
"לדעתנו החששות הללו מוגזמים. יותר מכך, אנו מעודדים מכך שהחברה מעורבת בעסקות גדולות. זה מצביע על כך שסרגון מושכת תשומת לב הולכת וגוברת בשוק", הוסיפו האנליסטים. 
"בנטרול המזומנים שבקופתה, נסחרת כיום סרגון לפי מכפיל 19 על הרווחים הצפויים ב-2005 ולפי מכפיל 10 על תחזיותינו לרווחי 2006. אנו מאמינים שסרגון ראויה להיסחר במחיר של 8 דולרים, המשקף מכפיל ראוי יותר של 22 על רווחי 2006", ציינו באונטרברג. 
במקביל, הותירו בבית ההשקעות המלצת "קנייה" למניה. 
צ'ק פוינט נסחרת בדיסקאונט של 20% ביחס למגזר אבטחת המידע 
"התזה הבסיסית שלנו לגבי מניית צ'ק פוינט (CRNT:NASDAQ) נותרה ללא שינוי", ציין האנליסט ויקראם קאורה. 
"הדרישה הגבוהה למוצרי אבטחת מידע, תשומת הלב למוצרים החדשים, ההזדמנויות לגידול במכירות ללקוחות הגדולים והיציבות בסביבה התחרותית, צפויים לסייע לצ'ק פוינט להגדיל את הכנסותיה ברבעון השני. 
על רקע בדיקות שערכנו בשווקים, אנו חוזרים על תחזיתנו, ולפיה ברבעון השני יצמחו ההכנסות ב-5% לעומת הרבעון הראשון ויסתכמו ב-145 מיליון דולר". 
לדברי קאורה, שני גורמים נוספים תומכים בהערכתו עליית המניה בטווח הקצר. 
לצ'ק פוינט נותרו בסוף מארס עוד 100 מיליון דולר להשלמת התוכנית לרכישה עצמית של מניות בהיקף כולל של 400 מיליון דולר. 
גם השקת המוצרים החדשים צפויה, לדעתו, לתרום למגמה החיובית. 
"צ'ק פוינט נסחרה בסוף השבוע במחיר של 22.5 דולר, המשקף מכפיל של 16 למניה, בעוד המגזר כולו מתומחר לפי מכפיל 22. 
אנו מאמינים כי צ'ק פוינט ראויה לדיסקאונט נמוך יותר של 5% בלבד ביחס למגזר כולו", אומר קאורה. 
מחיר היעד של אונטרברג למניה נותר 26 דולר וההמלצה למניה נותרה "קנייה". 
סך המכירות בענף הגלידות הסתכם בשנת 2004 בכ-900 מיליון שקל, כך עולה מסקירת שוק של חברת המחקר BDI על ענף הגלידות בישראל. 
מדובר בגידול של כ-7% בהשוואה ל-2003. 
מהמחקר עולה כי 45% מגלידות הנמכרות בישראל נמכרות בקיוסקים, "פיצוציות" וגלידריות. 
30% מהגלידות נמכרות במרכולים וברשתות השיווק לצריכה ביתית, וכ-17% מהגלידות נמכרות בבתי קפה, במסעדות ובבתי מלון. 
מהמחקר עולה כי חברת גלידות שטראוס (בבעלות שטראוס ויוניליוור) שולטת ב-50% מענף הגלידות, זאת למרות שבענף יש מספר שחקנים עיקריים ומספר רב של גלידריות. 
השחקנית השנייה בגודלה היא חברת הגלידות של נסטלה-אסם, המחזיקה כ-38% מהשוק. 
יתר השחקנים, הקטנים יותר, מתחלקים בנתח השוק הנותר. 
לדברי כלכלני המחקר, "הענף עבר שינויים רבים בעשורים האחרונים. 
עד תחילת שנות ה-90 פעלו בענף עשרות שחקנים, שחלקם יצאו מהענף, וחלקם מוזגו לחברות גדולות יותר". 
עוד עולה מהמחקר כי צריכת הגלידה השנתית הממוצעת לאדם בארץ נמוכה, בהשוואה למדינות אחרות בעולם. 
הישראלי צורך בממוצע כ-8-6 ליטר גלידה בשנה, האירופאי צורך כ-17-13 ליטר, והאמריקאי צורך כ-24-20 ליטר בממוצע בשנה. 
קטגוריית "גלידות בריאות" היא המושקעת ביותר מבחינת פיתוח מוצרים. 
המכירות של שתי החברות המובילות בענף, בתחום הבריאות, גדלו בשנתיים האחרונות גידול ניכר, וזאת למרות המיתון הכלכלי והיציבות שנרשמה בענף בתקופת המיתון. 
גידול זה בא על חשבונן של הגלידות עשירות הטעם והשומן. 
חברת שופרסל גילתה באיחור מסוים שמסרה מידע מוטעה לתקשורת בנוגע לתוצאות הכספיות בחודשים ינואר-אפריל 2005. 
שופרסל דיווחה בתוצאות הכספיות לרבעון הראשון של 2005 על ירידה של 3.3% במכירות של חנויות שפועלות שנה לפחות בהשוואה למכירות ברבעון המקביל ב-2004. 
שופרסל הסבירה שהירידה במכירות נובעת מעיתוי חג הפסח ב-2005 לעומת העיתוי שלו ב-2004, שגרם לכך שמרבית המכירות לקראת חג הפסח ב-2004 בוצעו ברבעון הראשון של השנה, בעוד שמכירות החג ב-2005 נעשו באפריל 2005 ולא נזקפו לתוצאות הרבעון הראשון של השנה. 
אפי רוזנהויז, מנכ"ל שופרסל, ונעמי גולדויכט תיבלו את המידע השלילי לגבי תוצאות הרבעון הראשון של 2005 בכך שהצמיחה במכירות הפסח ב-2005 קיזזו את הירידה שהיתה ברבעון הראשון, כך שהמכירות בחנויות זהות בינואר-אפריל 2005, כלומר יחידת זמן שמנטרלת את עיתוי חג הפסח, גדלו בהשוואה לתקופה המקבילה ב-2004. 
התברר שרוזנהויז מסר מידע אופטימי מדי לשוק. 
שופרסל דיווחה לבורסה כי בחודשים ינואר-אפריל 2005 חלה ירידה של 1.1% במכירות בחנויות זהות לעומת התקופה המקבילה ב-2004. 
שופרסל ציינה שתכלול את התיקון גם בתיקון שיפורסם לדו"ח הדירקטוריון לרבעון הראשון של 2005. 
רוזנהויז אמר שנפלה טעות במשיכת הנתונים לגבי המכירות באפריל, כך שהעלייה שחלה במכירות בחנויות זהות באפריל 2005, לעומת אפריל 2004, היתה 5.4%. 
רוזנהויז הסביר שהטעות נבעה מהכללת נתוני הנחות, ומהעובדה שהדו"חות הרבעוניים, בניגוד לדו"חות השנתיים, אינם מבוקרים על ידי רואי החשבון של החברה. 
מנכ"ל שופרסל ציין שהחברה תפעל למניעת טעויות דומות בעתיד. 
הוא ציין שנתון זה אינו משנה את הערכתו שהחברה נמצאית במגמה חיובית של שיפור רווחיותה. 
