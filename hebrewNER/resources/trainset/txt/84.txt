מטען חבלה הונח הלילה בידי אלמונים ליד דלת ביתו של מפקד תחנת נהריה לשעבר, רב פקד בדימוס, מיכאל שייט בביתו בנהריה. 
שייט הריח ריח שריפה וכשפתח את דלת ביתו, הבחין בפתיל המתכלה ומתקרב למטען חבלה שהוצמד לדלת. 
שייט לא איבד עשתונותיו, כיבה את הפתיל ומנע בכך פיצוץ המטען. 
מפקד תחנת נהריה, סנ"צ יואל שדה, מסר לקובי מנדל, כתב עתי"ם בגליל המערבי, כי אין כל חשד המצביע על גורם כלשהו, המבקש להתנכל לקצין בדימוס. 
מיכאל שייט השתחרר לפני כשנתיים וחצי משירות ממושך במשטרת מרחב הגליל ובמחוז הצפוני של המשטרה. 
בין תפקידיו - קצין אגף התנועה של משטרת מרחב הגליל, מפקד תחנת נהריה ותפקידים נוספים בתחום התנועה. 
סנ"צ שדה עצמו ציין כי כיום שייט הינו אדם פרטי כגמלאי של משטרת ישראל. 
(ש) 
