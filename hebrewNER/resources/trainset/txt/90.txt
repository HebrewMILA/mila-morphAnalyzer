בית הדין הצבאי בסאלם, גזר שנת מאסר לעורך דין שנתפס בניסיון להבריח טלפון סלולרי, לאסיר בטחוני. 
עורך הדין, מוחמד עמרנה, עו"ד מתמחה, תושב זבובה, נתפס על ידי שוטרי ליווי ממג"ב יו"ש, בעת שניסה להבריח טלפון נייד לאסיר בטחוני, בתוך אולם בית הדין הצבאי בסאלם. 
הנאשם הובא לשיפוט מהיר, תוך שלוש שעות. 
בית הדין הצבאי החליט לגזור על הנאשם שנת מאסר בפועל. 
השיפוט המהיר וגזר הדין החמור באו בעקבות מקרים קודמים בהם הועברו מבתי כלא הנחיות לביצוע פיגועים באמצעות טלפונים סלולריים. 
שופטי בית המשפט הצבאי כתבו בגזר דינם, כי "דמיונו של המחוקק לא היה פורה דיו כדי להעלות על הדעת מצב שבו עורך דין הבא בפני בית המשפט, ינצל את כסותו המקצועית על מנת להבריח טלפונים סלולאריים לנוכח בית המשפט ובצל קורתו". 
השופטים קבעו בגזר דינם, כי אין זה סוד שארגוני הטרור הפלשתיניים ממשיכים לפעול מתוך חומות בתי הכלא וכי הברחת טלפון סלולארי לכלא, משמעותה סיכון בטחוני למדינת ישראל. 
השופטים קבעו, כי בית המשפט מגלה סובלנות וכבוד לעורכי דין. 
"לתוך מרחב זה של סובלנות וכבוד הדדי, חדר הנאשם בחוצפה ובעזות מצח שאין שני לה", קבעו השופטים והוסיפו, כי עורך הדין הפלשתיני ניצל את הסובלנות והכבוד בכפיות טובה שאין כמוה, ופעל במקרה זה "כאחרון המבריחים". 
בית המשפט קבע, כי הנאשם פגע במרקם היחסים בין עורכי הדין ובין בתי המשפט ונהג בצורה חסרת אחריות. 
1,300 ערבים, שוהים בלתי חוקיים, אותרו במהלך היממה האחרונה בפעילות כוחות משמר הגבול ברחבי הארץ. 
נתפסו גם שבעה אזרחים ישראלים, שהסיעו והעסיקו את הפלשתינים, השוהים בישראל בניגוד לחוק. 
לאחר חקירה נוספת, נעצרו 19 פלשתינים, שהועברו לשיפוט מהיר בבית משפט צבאי והיתר - גורשו לשטחים. 
רכבם של שלושה מסיעים הורד מהכביש ונאסר לשימוש לחודש ימים. 
כמו כן, נתפסו שלושה כלי רכב גדולים ונעצרו שלושה דרושי חקירה לכוחות הביטחון סיור משמר הגבול לכד שישה אזרחי מדינות חבר העמים, כשהסתננו לישראל מגבול מצרים. 
סמוך לשעה 8 הבחינו שוטרי הסיור בששת המסתננים ועצרו אותם ליד מושב קדש ברנע. 
ברשותם נתפסו גם סמי מריחואנה במשקל 30 קילוגרם. 
שתי נשים היו אזרחיות ליטא והאחרים, אשה ושלושה גברים, אזרחי אוקראינה. 
לדבריהם, הם ביקשו למצוא עבודה בישראל. 
על פי הערכת המשטרה, הובאו השישה על ידי מורי דרך לגבול ושם יצאו לבד לחציית הגבול. 
המסתננים הועברו לטיפול משטרת ההגירה שתפעל לגירושם מהארץ. 
(ע ח) 
