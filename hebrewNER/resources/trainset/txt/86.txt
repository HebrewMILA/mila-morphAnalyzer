במהלך סיור שערך השר לבטחון פנים, צחי הנגבי בתל-אביב עם מפכ"ל המשטרה ומפקד המחוז, אמר הנגבי כי "ההנחה שמחר בבוקר יהיה פיגוע סבירה כמו ההנחה שמחר תזרח השמש". 
בתדריך לעיתונאים מסר השר הנגבי, כי בידי המשטרה וכוחות הביטחון עשרות התרעות. 
"מאחורי כל התרעה עומדים אנשים אמיתיים שמתכננים פיגוע והרג של אזרחי ישראל. 
אך מדינת-ישראל נחושה לרדוף את המחבלים ולהביא למצב שבו יעסקו במציאת מקומות מסתור במקום לתכנן פיגועים", אמר הנגבי. 
מפכ"ל המשטרה, רב-ניצב שלמה אהרונישקי, אמר כי "המשטרה ערוכה כמיטב יכולתה למנוע פיגועים, אך צריך להבין, היא לא יכולה בכל מקום". 
המפכ"ל התייחס לכשלון המאבטחים בקניון בראש העין ותחנת הרכבת ירקונים לגלות מטען דמה שהוטמן על-ידי המשטרה. 
רב-ניצב אהרונישקי גילה כי גם בקניון בעפולה, יום לפני הפיגוע שארע השבוע, הצליחו שוטרים להחדיר מטען דמה במסגרת תרגיל לקניון. 
אולם לדבריו, מערכת האבטחה בקניון בשיתוף עם המשטרה הפיקו את הלקחים ועובדה שיום לאחר-מכן הצליחו המאבטחים למנוע אסון גדול הרבה יותר, כשמנעו את כניסת המחבלת-המתאבדת לקניון. 
"בגמר כל תרגיל נערך סיכום עם המתורגלים, נבחנים הפערים ויוצאות ההנחיות", אמר אהרונישקי וכך נעשה גם הפעם. 
