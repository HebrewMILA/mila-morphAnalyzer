סגן שר החוץ, בנימין נתניהו, הורה לנציגי ישראל בבירות העולם להזכיר לדעת הקהל כי בנובמבר 1971 דחתה ממשלת גולדה מאיר החלטה של מועצת הביטחון לשגר לירושלים משלחת סקר, שתדווח על ההתיישבות היהודית החדשה במזרח ירושלים. 
ההחלטה לא היתה מתאפשרת כמובן אילו הטילה עליה ארצות הברית וטו. 
כך, בלי משים, מזכיר כאן נתניהו כי אין שום חידוש בעמדה שנוקטת ארה"ב בימים אלה בנושא ירושלים. 
ואולם, המקרה של 1971 הוא בבחינת היוצא מהכלל שאינו מעיד על הכלל. 
אף שארה"ב התנגדה מאז ומתמיד לצעדי הסיפוח של ישראל, היא לא השכילה להבין כי בהטילה שוב ושוב וטו על החלטות האו"ם, היא מרגילה את הציבור הישראלי להאמין שאפשר להשליך הצדה את הצהרותיה באותו עניין עצמו. 
בהרצאה שנשא בחודש מארס טען פרופסור יהושפט הרכבי כי בכך איפשרה ארה"ב לממשלות ישראל ולציבור בארץ לבצע משגים, שיום אחד הם אלה שייאלצו לשלם את המחיר בעבורם. 
הוא שלל אז את התפיסה שרווחה בקרב פקידים אמריקאים רבים, שלפיה הסכסוך הישראלי-ערבי אינו בשל עדיין לפתרון. 
לדעתו, דחייה לא תשפר את המצב. 
נהפוך הוא: ככל שחולף הזמן ירבו ההתנחלויות היהודיות ויגבר הפונדמנטליזם האיסלמי. 
התנהגותה של ארצות הברית במועצת הביטחון בפרשת הר הבית (נתניהו טוען שהאמריקאים אינם נבהלים גם מהרעיון לכנס לראשונה בתולדות אמנת זנווה את המדינות החתומות עליה), הנחישות שגילה הממשל בעניין הכוונת העולים והכספים לישראל בגבולותיה המצומצמים ייתכן שאלה עדויות ראשונות לכך שהממשל מבין לא רק את אילוצי הקואליציה שלו עם המוסלמים האדוקים. 
אפשר שהאמריקאים מתחילים להבין שהאילוצים הקואליציוניים של שמיר עם הימין הקיצוני בליכוד ומחוצה לו אינם אלא רעלה שיש להסיר אותה. 
מנהיג יהודי אמריקאי חשוב שביקש לשמור על עילום שמו אמר לי באחרונה, כי בממשל מבינים שמלים אינן משפיעות על שמיר. 
מה כן? סנקציות, הוא אמר. 
סקר גאלופ האחרון הראה כי עמדה כזו של הממשל תיהנה מתמיכה מאסיווית של דעת הקהל. 
אף שרוב האמריקאים (%24) מגלים אהדה רבה יותר לישראל מאשר לערבים (%42), רובם הגדול 60%, כפול ממספר המתנגדים סבור שעל ארה"ב להגביר את לחצה על ישראל להגיע לפשרה, כדי להשיג שלום באזור. 
ניו יורק (אי-פי). 
