ארה"ב מתגברת את כוחותיה בבגדאד כדי לשפר את הביטחון בעיר, כך מסר היום הגנרל גלן וובסטר. 
"לפי שעה, פיקוד הקואליציה הוא הסמכות היחידה בעיראק, ומטרתנו היא להבטיח את הביטחון והיציבות במדינה, כך שהעם בעיראק יוכל לבחור את מנהיגיו ולהשיב את המדינה למסלולה התקין", אמר וובסטר לעיתונאים. 
חיילים אמריקנים בבגדאד דיווחו על כיסי התנגדות של נאמני סדאם, אך וובסטר הדגיש כי תגבור הכוחות אינו קשור לתקריות ספציפיות. 
נמסר כי בין 3,000 ל-4,000 חיילי רגלים והמשטרה הצבאית יועברו לעיר בתוך שבוע עד עשרה ימים. 
לארה"ב כבר 12 אלף חיילים בבגדאד, בנוסף ל-150 אלף באזורים אחרים בעיראק. 
