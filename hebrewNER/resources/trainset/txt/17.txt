ברלין (אי-פי). 
קבוצה של פעילי שמאל, המתנגדת ליוזמת הקאנצלר גרהארד שרדר לקצץ בתוכניות הרווחה, הודיעה אתמול על הקמת מפלגת שמאל חדשה לקראת הבחירות הכלליות במדינה שייערכו ב-2006. עלפי הערכות, המפלגה עשויה לכרסם בבסיס התמיכה של מפלגת השלטון של שרדר - המפלגה הסוציאל-דמוקרטית (SPD). 
פעילי "מפלגת העבודה והצדק החברתי", אמרו כי הם מתכוונים להתמודד תחילה בבחירות שייערכו במאי במחוז צפון ריין-וסטפליה. 
מחוז זה, במערב התעשייתי של גרמניה, הוא מעוז ותיק של המפלגה הסוציאל-דמוקרטית. 
היעדים ארוכי הטווח של המפלגה הם "הרחבת המגרש הפוליטי לבחירות הפדרליות ב-2006, וכניסה לפרלמנט" - כך מסר חבר הוועד הפועל שלה, קלאוס ארנסט. 
שרדר הוביל בשנים האחרונות תוכנית לקיצוץ במסים ובתקציבי הרווחה של ממשלתו, בניסיון לחלץ את כלכלת גרמניה משלוש שנים של מיתון. 
תוכניתו עוררה זעם בקרב גרמנים רבים והעכירה את יחסי מפלגתו עם בעלי בריתה המסורתיים - האיגודים המקצועיים. 
חרף זאת, הבהיר שרדר שאינו מתכוון לחזור בו מתוכניתו. 
"מפלגתו של שרדר הפרה את מחויבותה לייצג את האינטרסים של העובדים", טוענים במפלגת השמאל החדשה. 
בבחירות שנערכו בכמה מדינות מחוז בגרמניה, שילמה מפלגתו של שרדר מחיר פוליטי על תוכנית הרפורמות הכלכליות, ואולם סקרים אחרונים מצביעים על התאוששות מסוימת במעמדה. 
כמה חברים בכירים במפלגה החדשה גורשו מהמפלגה הסוציאל-דמוקרטית ביוני, משום שאיימו להקים מפלגה יריבה, אך אין בהם בכירים ב-SPD. 
המפלגה החדשה תיווסד רשמית ב-22 בינואר. 
חבריה הבהירו שאינם מצפים להיות כוח נגד למפלגה הסוציאל-דמוקרטית או למפלגת האופוזיציה הנוצרית-דמוקרטית, אך הביעו אמון בכך שיזכו ביותר מ-5% מקולות הבוחרים - אחוז החסימה שיש לעבור על מנת לקבל מושב בפרלמנט. 
