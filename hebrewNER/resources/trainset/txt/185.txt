קבוצת עזריאלי הודיעה (א', 15.5.05) כי בכוונתה לגייס בישראל 500 מיליון ש"ח באגרות חוב. 
הקבוצה הודיעה כי הגיוס יבוצע על-ידי חברת "קנית השלום השקעות בע"מ". 
לצורך הגיוס דרגה חברת מידרוג את קנית השלום השקעות בע"מ בדירוג Aa2. 
לדברי קבוצת עזריאלי הגיוס נועד לגוון את מקורות המימון ולהגדיל את ההון הזמין של הקבוצה לביצוע השקעות חדשות ולהרחבת פרויקטים קיימים. 
במסגרת הרה אירגון בקבוצה תהפוך קנית השלום לזרוע המרכזית של הקבוצה ותרכז תחתיה את מרבית פעילויות הקבוצה והשקעותיה העתידיות. 
על פי הנתונים שווי הנכסים הכולל של קנית השלום הוא 3.4 מיליארד ש"ח. 
קבוצת עזריאלי מרכזת בימים אלה פרויקטים גדולים בהשקעה כוללת של כ-160 מליון דולר. 
ביניהם: מרכז העיר מודיעין הנחשב לאחד הפרויקטים הגדולים בישראל כיום בתחום הנדל"ן עם היקף השקעה של 100 מיליון דולר, המגדל המרובע והרחבת הרצליה ביזנס פארק. 
מנחם עינן, נשיא קבוצת עזריאלי, אמר היום כי המהלך הוא צעד ראשון לקראת הנפקה ציבורית, והינו חלק מרה-ארגון שעורכת הקבוצה בימים אלו לקראת הנפקתה. 
עינן הוסיף, "לאחר 20 שנות פעילות במשק הישראלי אנו מגיעים למשקיעים הישראלים עם קבוצה בעלת איתנות פיננסית מרשימה, נכסים מוצלחים והנהלה אחראית ויציבה". 
הוא ציין כי, "שוק ההון הישראלי חשוב לנו והחלטנו כי זהו העיתוי הנכון מבחינתנו לפנות למשקיעים בישראל ולשתף אותם בעסקינו". 
קבוצת עזריאלי, פעילה בישראל, קנדה וארה"ב בעיקר בתחומי ייזום, בניה וניהול נדל"ן מניב. 
הקבוצה נחשבת לחברת הנדל"ן המניב הגדולה בישראל, עם שטח נכסים כולל בישראל של כ-1 מיליון מ"ר. 
לקבוצה מחזור שנתי של 700 מליון שקל. 
בבעלות הקבוצה שבעה מהקניונים המובילים בישראל: עזריאלי, אילון, חולון, ירושלים, הנגב, מרגלית השרון והרצליה אאוטלט. 
בנוסף היא מחזיקה מגדלי משרדים בתל אביב, הרצליה, חולון, באר שבע וירושלים וכן נכסי נדלן מניב ברחבי הארץ וביוסטון טקסס. 
שר האוצר בנימין נתניהו, דוחה (יום א', 1.5.05) את הפרסומים כאילו הוא עומד להציע עכשיו הפחתת מס החברות ל-30%. 
דובר משרד האוצר מסר רשמית, בתגובה לשאלת Nfc, כי בשלב זה אין שום דבר קונקרטי, ואין תוכנית להפחית בזמן הקרוב את מס החברות ל-30%. 
משרד האוצר מסר, כי בתקופה זו נערכים דיונים כדי לגבש את תקציב המדינה לשנת 2006. 
שר האוצר לא הכחיש כי בכוונתו להפחית מיסים, במסגרת הרפורמה שיזם, אך אין עכשיו תוכנית חדשה, שעיקרה: הקדמת הפחתת המיסים שנועדה ל-2006, לביצוע בשנת 2005. 
כך או כך: "תוכניות המגירה" - בין אם ייושמו עוד בחודשים הקרובים, ובין אם יבוצעו בשנת התקציב הבאה (2006), מחייבות הפניית משאבים בהיקף מיליארדי ש"ח למימון צעדים אלה. 
במשרד האוצר מסבירים, כי בשלב זה אין לכך מקורות, ולכן, עם כל הרצון הטוב, לא ניתן להפחית את מס החברות באופן דראסטי ל-30%. 
ובכל זאת, השווקים מעודדים מהידיעות בנושא זה, שהחלו עם פרסום הידיעה הראשונת ב-TheMarker. 
על-פי אותו פרסום, נתניהו יוזם עתה להקל על השכבות החלשות בדרך של מתן סובסידיה לעובדים בעלי שכר נמוך (כפי שהציע בזמנו השר מאיר שטרית), ביצוע רפורמה נוספת בשוק הנדל"ן, וכאמור, הפחתת מס החברות ל-30%. 
התכונה בשווקים באה היום לידי ביטוי בעליות בבורסה. 
מניות המעו"ף עולות בשיעור ממוצע של כ-1%. 
בבורסה מצפים להקלות מס נוספות, ובהן להפחתת מע"מ מ-17% ל-16%. 
ההערכה היא, כי הפחתת מס שכזו תסייע דווקא לשכבות החלשות, ואלה יוכלו להגביר את הצריכה במשק. 
אוריאל לין: עדיפות עליונה להפחתת מס חברות 
"הפחתת מס החברות הינה בעדיפות עליונה על פני כל הפחתת מס אחרת, בכלל זה הפחתת מע"מ באחוז, והיא זו שתיתן את התשובה הטובה ביותר לצורכי המשק היום". 
כך הגיב אוריאל לין, נשיא איגוד לשכות המסחר. 
לדבריו, הפחתת מס החברות הוכיחה בשנים האחרונות, כמו גם בשנות ה-80', שהיא מגדילה את הכנסות המדינה. 
עם זאת, הפחתת המע"מ ב-1 אחוז משמעותה הקטנת הכנסות המדינה ממיסים בסך של כ-2.4 מיליארד ש"ח. 
הפחתת המע"מ לא תגדיל את הכנסות המדינה ממסים ותשפיע על הצריכה בשוליים. 
"הפחתת מס החברות פועלת באופן בלתי סלקטיבי על כלל העסקים. 
ההפחתה מעניקה תנופה ועידוד לכל המגזר העסקי ובעיקר לענפי המסחר והשירותים, שמהווים כ-63 אחוזים מהתוצר העסקי, ומייצרים את מרבית מקומות העבודה במשק". 
