המשורר אלכסנדר ברש אומר שהוא מרגיש נוח באותו מידה בירושלים ובמוסקווה. 
ברש, בשנות ה-30 לחייו, עלה לארץ לפני 15 שנה, אבל שמו הולך לפניו ברוסיה יותר מאשר בישראל. 
כמו יוצרי ספרות ואינטלקטואלים אחרים שבאו מרוסיה לישראל, הוא מוכר ומוערך יותר במולדתו. 
השפה והתרבות, אומר ברש, מגדירות אותו יותר ממקום מגוריו. 
ברש היה אחד המשתתפים ביריד הבינלאומי השנתי של ספרי איכות במוסקווה, שהתקיים בראשית החודש. 
ספרו החדש, "ילדות מאושרת", עומד להתפרסם בהוצאת אן-אל-או היוקרתית ברוסיה. 
אורחת אחרת ביריד, אירינה וורובל-גולובקינה, היא עורכת הירחון הספרותי בשפה הרוסית "זרקאלו", הרואה אור בתל אביב. 
וורובל-גולובקינה עלתה לישראל בתחילת שנות ה-70, ולפני עלייתה היתה דמות מוכרת בחוגים האינטלקטואליים במוסקווה. 
אחרי נפילת המשטר הסובייטי היא חידשה את קשריה עם עולם הספרות ברוסיה, וכך "זכתה בחיים שלמים אחרי המוות", כדבריה. ביריד היא חשה בבית. 
"גם בארץ אני מכירה את כולם, אבל במוסקווה מחשיבים את דעתי", היא אומרת. 
לדבריה, מעט מאוד מהספרות הרוסית העכשווית מתורגם לעברית. 
בין הספרות הרוסית לספרות העברית כיום אין כל קשר, כמו בין הסופרים. 
זאת, אף על פי שדור שלם בארץ גדל על ברכי הספרות הרוסית הקלאסית. 
"הקשר נותק מאז שנות ה-50, דבר שהציל את הספרות העברית", אומרת וורובל-גולובקינה. "היום כבר הלכו לאיבוד הקודים המשותפים, החוויה הספרותית שונה לחלוטין. בין שתי הספרויות מפרידה תהום". 
הקהילות יכולות להתקרב סביב הדוכן של הוצאת הספרים גשרי תרבות, שלה סניפים בירושלים ומוסקווה, ניכרה תנועה ערה. 
בבית הקפה הספרותי ובאזור הסמינרים של היריד הציגה ההוצאה סופרים וספרים חדשים. 
גשרי תרבות, המוכרת היטב לקוראי הרוסית בישראל וליהודים ברוסיה, מוציאה לאור ספרים הקשורים לעולם היהודי, מפני ש"היהודים שבאו מרוסיה חסרי השכלה במובן היהודי", כדברי המו"ל העומד בראש ההוצאה, מיכאל גרינברג. 
בנוסף, ההוצאה מאפשרת למשוררים וחוקרים בארץ שכותבים ברוסית לפרסם את יצירותיהם ועוסקת בתרגום של הספרות העברית הקלאסית והמודרנית לרוסית. 
בין היתר, תירגמה ההוצאה ספרים של ש"י עגנון, א"ב יהושע, אפרים קישון ואחרים. 
גרינברג, החי בירושלים, מצביע על קשיים דווקא בתרגום בכיוון ההפוך. 
"תרגום מרוסית לעברית דורש תקציבים ניכרים. אנחנו מחכים שיושיטו לנו יד לעזרה", הוא אומר. "הסופרים הישראלים כמו עמוס עוז ומאיר שלו שמחים שמתרגמים אותם לרוסית, אך אינם מגלים כל עניין בספרות הרוסית העכשווית. האליטה הישראלית מאמינה, ביהירותה, שלסופרים הרוסים אין מה לתרום". 
העלייה המסיווית שהביאה לישראל יוצרים חשובים בשפה הרוסית לא שינתה את המצב. 
מבחר הטקסטים של משתתפי הירחון "זרקאלו", שיצא לאור בעברית לפני שנה, היה סנונית ראשונה. 
בקרוב עומדת לצאת בעברית אנתולוגיה נוספת של הירחון הספרותי. 
בינתיים, הוצגו ביריד תרגומים לרוסית של "קיץ ברחוב הנביאים", ספרו של דוד שחר, בהוצאת גשרי תרבות, ו"יצירות נבחרות" של חנוך לוין בהוצאת טקסט. 
לדברי וורובל-גלובקינה, כדי ליצור עניין של קוראי עברית ביוצרים שכותבים ברוסית, חשוב שבהוצאות הספרים בארץ יהיו לקטורים שיתייחסו לספרות הנכתבת ברוסית כפי שהם מתייחסים לזו העברית. 
"הקהילות יכולות להתקרב דרך האליטות האינטלקטואליות", היא אומרת. 
לקול הזה מצטרף גם בוריס מפציר, ראש הסוכנות היהודית בתחומי חבר המדינות, שבא ליריד כדי להתרשם ולקנות ספרים: "היהודים כאן, כולל אלה היוצרים בישראל, הם הקטר שסוחב אחריו את התרבות הרוסית. בישראל לא מבינים זאת. אנחנו הישראלים לא מסוגלים לקבל את האחר, קשה לנו עם העובדה שנוצר בארץ מיעוט משמעותי, והממסד הישראלי, גם האינטלקטואלי, חושש ממנו. אני חוזר ואומר: 'אם לא תיתנו להם מקום, הם יזיזו אתכם'. האליטה הישראלית חייבת לעשות את הצעד הראשון". 
מחפשים דרכים חדשות הן משתתפי היריד - משוררים, סופרים, מבקרי ספרות, עורכי עיתונים וירחונים ספרותיים - והן רוב הקוראים שבאו אליו הם אנשים צעירים. 
"מסתובבים כאן הרבה סטודנטים, הם הקהל שקורא ספרות איכותית", אומר אלכסנדר גברילוב, עורך העיתון הספרותי המרכזי "קניז'נוי אובוזרניי". 
בין האירועים הבולטים ביריד היו מפגשים עם סופרים פופולריים בקרב הצעירים ברוסיה, ובהם פרדריק בגבדר מצרפת ולו ארלנד מנורווגיה. 
גם אתגר קרת היה אמור להופיע במסגרת הזאת, אך ביקורו לא יצא אל הפועל. 
המשורר ייבגני בונימוביץ', שהוא גם חבר הפרלמנט (הדומה) של מוסקווה מטעם המפלגה הליברלית יאבלוקו, הוא אחד ממארגני היריד. 
לדבריו, "זה מקום המפגש החשוב ביותר של המו"לים, מבקרי הספרות, הסופרים והמשוררים". 
היריד הבינלאומי, שמיוצגים בו ספרי איכות בכל התחומים, מתקיים במוסקווה זה כמה שנים. 
משתתפות בו בעיקר הוצאות ספרים קטנות - ובכך חשיבותו. 
"תהליכים יצירתיים תרבותיים חשובים מתרחשים דווקא בהוצאות ספרים קטנות, שם מתחילים להיווצר זרמים חדשים ומתגלים כישרונות שייהפכו לכוכבים של מחר", אומר גברילוב. 
רוסיה תמיד הצטיינה בתחום הספרות האינטלקטואלית, וגם כיום, לדברי בונימוביץ', היא מצויה בדיאלוג של שווים בתחום זה בזירה הבינלאומית, בעוד בתחום התרבות להמונים אין לה תרומה ניכרת. 
ביריד בא לידי ביטוי בולט התהליך של חיפוש זהות בספרות הרוסית העכשווית. 
בתקופה הפוסט-סובייטית התפוגגה האחידות המונוליטית שאיפיינה את הספרות הרוסית, ובשנים האחרונות החלה התפתחות בכמה כיוונים. 
ספרות ניסיונית, היורשת הישירה של "סמאיזדט" (ספרות מחתרתית בתקופה הקומוניסטית), מחפשת את דרכה. 
התפתחות מעניינת במיוחד היא הולדתה של ספרות הצעירים באינטרנט, שמספקת לא מעט חידושים. 
כמו כן, יש נוכחות לספרות מהפזורה הרוסית בישראל, ארצות הברית ואירופה. 
הפושע נהפך לפרופסור פריחה של ממש אינה ניכרת בספרות הרוסית כיום, לדעת רבים מהמבקרים. 
אחת הסיבות לכך היא המשבר העמוק שבו שרוי הרומן העלילתי, שפרח בספרות הרוסית במאה ה-19. ישנם ניסיונות לא מוצלחים לשחזרו, אך לדברי מבקר הספרות ניקולאי אלכסנדרוב, "השפה הספרותית של טורגנייב נראית היום כאנאכרוניזם משעמם ולא נחוץ. יש צורך לחפש שפה ספרותית חדשה". 
בד בבד מורגשת דרישה של הקוראים לספרות המבטאת את מה שקרה למדינה ולפרט, לרומנים שיספרו על האדם הפוסט-סובייטי, חייו ושאיפותיו. 
כך נולדה "תופעת פלווין", כפי שהיא מכונה בעולם הספרות הרוסי: הסופר המוביל ויקטור פלווין הוא למעשה פובליציסט שכותב בצורה ספרותית. 
סופרת אחרת המנסה ברומנים שלה ליצור שפה ספרותית חדשה, כדי לספר על החברה הרוסית העכשווית, היא לודמילה פטרושבסקיה. 
ברומן "מספר 1", שיצא לאור השנה, היא כותבת על היפוך זהויות: נשמתו של פרופסור חודרת לגופו של פושע, ולהיפך. 
רומן אחר שהתפרסם השנה, "השמש זורחת" מאת אנטולי קורצ'טקין, מגולל את סיפורו של צעיר תמים הבא למוסקווה כדי לבנות קריירה בטלוויזיה, ומוצא את עצמו בתוך עולם כוחני ומושחת. 
הוא מצליח לשמור על מוסריותו ומתגלה כגיבור חיובי. 
"לרוסים נמאס להתלונן", אומר המבקר מיכאיל אדלשטיין, "וזה הוליד זרם חדש בספרות ובקולנוע. אנחנו ממשיכים לחיות בתנאים לא טובים ובדירות משותפות, בטלוויזיה שוב יש צנזורה, אך למרות הכל 'השמש זורחת'". 
היריד התנהל על רקע האירועים באוקראינה. 
המהפכה הכתומה הידהדה באולמות היריד הן בדיונים פומביים והן בשיחות פרטיות, וכמה משתתפים אף עטו צעיפים כתומים. 
"שלא כמו בספרות הרוסית, בספרות האוקראינית מורגשת לאחרונה פריחה בלתי רגילה המלווה בתגובה נלהבת של הקוראים", אומר אלכסנדר גברילוב. לדבריו, "התפרצות ספרותית מבשרת על בואה של מהפכה". 
