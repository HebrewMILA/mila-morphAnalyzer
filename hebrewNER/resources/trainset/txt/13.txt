מועצת יש"ע נדרשה שלשום להכריע בין שני מסלולים מנוגדים: המשך המחאה והמאבק במסגרת כללי המשחק הדמוקרטי והשלמה בפועל עם ההתנתקות ופינוי גוש קטיף (ביש"ע כינו את האופציה הזאת "לצאת ידי חובה"); או שבירה מדורגת של כללי המשחק הדמוקרטי, ועלייה על מסלול של התנגשות עם הממשלה וצה"ל. 
במועצת יש"ע בחרו באופציה השנייה. ראש המועצה האזורית בנימין, פנחס ולרשטיין, היה רק הסולם שנבחר כדי להגיע לשם. התלבטות אמיתית, כפי שהוצג, לא היתה. 
החלטת המועצה לקרוא לציבור להפר בהמוניו את חוק "פינוי-פיצוי", גם במחיר הליכה לכלא, היא תוצאה ישירה של קריסת האסטרטגיה שנועדה להביא לבחירות או למשאל עם לפני ההתנתקות. 
שלשום, כשנוכחו ראשי מועצת יש"ע סופית לדעת שתקוותם נכזבה, הוחלט על שינוי כיוון חד. לא עוד חתירה להרחבת מעגלי התמיכה הציבורית, בהנחה שהבחירות בפתח. 
לא עוד ניסיון מתמיד "להתנחל בלבבות", ובכמה שיותר לבבות, בהנחה שמשאל העם ממשמש ובא. 
מועצת יש"ע פונה עתה אל המעגלים שכבר שייכים לה, אל המשוכנעים - המתנחלים והציבור הדתי-הלאומי. חבריה החליטו לוותר (אולי זמנית) על אוכלוסיית גוש דן ותל אביב, אליה כוונה עיקר ההסברה עד כה. 
במועצה רוצים לנסות לייצר מחדש מאבק רחוב, עם הציבור שכבר יצא בעבר לרחוב, "הציבור שלה". אל הציבור הזה מדברים בשפה אחרת: לא עוד זהירות מהדבקת תווית של אי-לגיטימיות לממשלה, אלא בדיוק להפך. 
לא עוד הסתייגות ממרי אזרחי לא אלים, אלא אימוץ כמעט נלהב של הקו הזה. 
צחוק הגורל: המרי האזרחי הלא אלים, כאסטרטגיית מאבק שנועד למנוע פינוי, נולד לפני למעלה משני עשורים בבית מדרשו של חבר הכנסת לשעבר אליקים העצני. 
שנים היו תוכניות המגירה של העצני בבחינת מוקצה במועצת יש"ע. 
עכשיו שולפים גדולי מתנגדיו את התוכניות שלו ומאמצים אותם. 
חלומו של אליקים העצני היה למלא את בתי הסוהר של מדינת ישראל בעשרות אלפי עצורים מרצון, שיפרו את החוק ביודעין, ויהיו מוכנים לשלם את המחיר על כך. 
הוא כתב על כך עשרות מאמרים. 
את הלגיטימציה שלו לדרך המאבק הזאת שאב העצני ממרטין לותר קינג ומגנדי. 
עמיתיו מדברים עכשיו באותה שפה - קינג וגנדי הוזכרו בהודעה הרשמית של מועצת יש"ע אתמול. 
מבחן האסטרטגיה החדשה יהיה בשטח - האם עשרות האלפים שנועדו למלא את בתי הסוהר בכלל קיימים? 
