החשמל לצריכה ביתית התייקר ב-2004 ב-4.7%, ובסך הכל התייקר החשמל בשנים 2004-2002 ב-14.1% - כך עולה מנתוני הלשכה המרכזית לסטטיסטיקה (הלמ"ס). 
התייקרות החשמל נובעת בעיקר מההתייקרות שחלה בשנים אחרונות בסל סוגי הדלק לייצור חשמל. 
ההתייקרות החדה ביותר של החשמל ב-2004 היתה בתעריף לתעשייה - 6.7%. 
ההוצאה הכוללת של המשק לחשמל הסתכמה ב-2004 ב-16.1 מיליארד שקל - גידול של 9.3% לעומת ההוצאה הכוללת לחשמל ב-2003. 
לפי הנתונים, לעומת הגידול החד בהוצאה לחשמל, חל גידול של 3.3% בלבד בצריכת חשמל לעומת 2003. 
לפי נתוני הלמ"ס, ב-2004 הסתכם יבוא מוצרי דלק ב-50.4% מכלל צריכת המוצרים - גידול של 4.6% לעומת 2003. 2004 היתה השנה הראשונה שבה יבוא מוצרי הדלק עלה על שיעור הייצור העצמי בבז"ן. את התרומה הגבוהה ביותר לעלייה בשיעור היבוא תרם הסולר. 
הסולר המיובא הגיע ב-2004 ל-58.2% מכלל הסולר שנצרך בישראל לעומת 35.5% ב-2003.הצריכה הכוללת של מוצרי נפט בישראל ב-2004 היתה נמוכה ב-3.8% מצריכת מוצרי הנפט ב-2003. 
משרד האוצר הכחיש אתמול ידיעה שלפיה, ישקול לבטל את פיצול חברת בתי הזיקוק (בז"ן) בשל הרווחיות הגבוהה שהציגה בארבעת הרבעונים האחרונים. 
ב-2004 רשמה בז"ן, בראשותו של ישר בן מרדכי, רווח נקי של 773 מיליון שקל, ולפי מקורות בענף, תרשום החברה ברבעון הראשון של 2005 רווח של 280 מיליון שקל. 
הרווחיות בארבעת הרבעונים האחרונים נובעת מהגידול החד בביקושים לתזקיקי נפט בשוק העולמי, בעוד היצע התזקיקים אינו מדביק ביקושים אלה. 
הפער שנוצר הביא לעלייה חדה במרווחי הזיקוק (הוצאות זיקוק פלוס רווח) שהסתכמו בארבעת הרבעונים האחרונים בכ-45 דולר לטונה תזקיקים, לעומת מרווח זיקוק של 20-15 דולר לטונה בשנים קודמות. 
בתעשיית הזיקוק מעריכים כי הגיאות בביקושים עשויה להימשך בשלושת הרבעונים הבאים, ולהערכת בכירים בתעשייה, בז"ן תסיים את 2005 ברווח של מיליארד שקל. 
באוצר אמרו אתמול כי התוצאות העסקיות הטובות שמציגה החברה ברבעונים האחרונים, אינן מהוות עילה לביטול הפיצול, אלא להיפך; התוצאות מוכיחות כי קיים סיכוי מצוין שגם לאחר הפיצול ויצירת תחרות בענף, יצליחו שני המפעלים לקיים רמת רווחיות נאותה, על אף שרנטת המונופול, שגובה כיום החברה המאוחדת, תוחזר לציבור. 
דוברת האוצר אמרה אתמול כי שיקולים אלה רק מחזקים את החלטת הממשלה לפצל את החברה, וכי אין כל החלטה באוצר "לשקול מחדש" את מתווה ההפרטה. 
המדינה מחזיקה ב-74% ממניות בז"ן, והחברה לישראל, שבשליטת האחים עופר, מחזיקה ב-26%. 
עובדי רשות הדואר מחריפים את העיצומים: אתמול הם הפסיקו את שירותי הדואר הנע ליישובי הפריפריה. 
העיצומים, שבהם סוגרים העובדים את סניפי הדואר בשעה 14:30, החלו לפני כמה שבועות. 
יו"ר ועד העובדים, ראובן כראזי, אמר שהעובדים החליטו להחריף את העיצומים מכיוון שחוק הדואר פוגע באיתנותה הכלכלית של רשות הדואר. 
"הרשות מחויבת על פי החוק לספק את שירותי הדואר בכל האזורים, לרבות באזורי הפריפריה, אך במקביל החוק כובל את ידיה בכל תחום אחר ואינו מאפשר לה להיכנס לפעילויות רווחיות", הוסיף. 
"נוצר מצב שבו רשות הדואר מספקת את שירותי הדואר הנע לכל האזורים ואילו המתחרים פועלים באזורי השמנת, בעיקר בגוש דן, וגורמים נזק כלכלי כבד לרשות". 
מנכ"ל רשות הדואר, יוסי שלי, הודיע אתמול כי הוחלט לקצץ ב-6%-5% את שכר בכירי רשות הדואר - לרבות את שכרו - החל ביולי; זאת כחלק ממאמץ לצמצם את הגירעון של הרשות. 
לדברי שלי, הגירעון התפעולי של הרשות הוא כיום 50 מיליון שקל. 
עם זאת, לרשות גירעון אקטוארי (הנובע מהיחס בין הנכסים להתחייבויות) בסכום המתקרב ל-400 מיליון שקל. 
הוא קרא למשרד אוצר להזרים כספים לרשות הדואר כדי להקטין גירעון זה. 
שלי הביע תקווה כי עד סוף מאי תושג הסכמה בין הנהלת הרשות, ועד העובדים ומשרדי האוצר והתקשורת על הפיכת רשות הדואר לחברה ממשלתית. 
לדבריו, לאחר המעבר של הרשות למעמד של חברה ממשלתית, תופעל בה תוכנית הבראה. 
בתוכנית יפרשו מהרשות בתנאים משופרים 120 עובדים ב-2005 ובסך הכל יפרשו 500 עובדים בשלוש השנים הקרובות. 
הכנסות ארבע קופות החולים הפועלות בישראל צמחו ב-2004 בשיעור של 8% והסתכמו ב-6.2 מיליארד דולר - כך עולה מדירוג דנס 100 של חברת דן אנד ברדסטריט. 
6.9 מיליון אזרחים, כמספר אזרחי המדינה, מבוטחים בארבע קופות החולים, שהגדולה בהן היא שירותי בריאות כללית. 
הכנסות קופות החולים מגיעות משני מקורות עיקריים: העברות מביטוח לאומי, מתוך סך מס הבריאות שנגבה מהאזרחים (4.8% מהשכר). אשתקד הגיע סכום זה לכ-12 מיליארד שקל. 
בנוסף נהנות הקופות מהעברה בת 9.6 מיליארד שקל מקופת משרד הבריאות וכן הכנסות מביטוחי בריאות משלימים, דמי חבר, ומתשלומים שונים הנגבים ישירות מהמבוטחים. 
לשירותי בריאות כללית היו, נכון לסוף 2004, 3.75 מיליון מבוטחים, והכנסותיה הסתכמו ב-3.8 מיליארד דולר. 
כללית גם מובילה מבחינת הכנסות למבוטח, שהגיעו ל-1,026 דולר בממוצע. 
הצמיחה בהכנסות הכללית הגיעה ל-9.4%, על אף שמספר מבוטחיה צמח ב-0.2% בלבד. 
במקום השני מדורגת מכבי שירותי בריאות, עם הכנסות של 1.2 מיליארד דולר ו-1.6 מיליון מבוטחים - עלייה של 2.3% לעומת 2003. 
מכבי מדורגת אחרונה מבחינת הכנסה למבוטח: 731 דולר בממוצע. 
קופ"ח מאוחדת רשמה את הצמיחה הגבוהה ביותר מבחינת מספר מבוטחים: 4.7%, שהביא אותה למספר של כ-820 אלף מבוטחים ולהכנסות של 645 מיליון דולר. 
את הרשימה סוגרת קופ"ח לאומית, שלה 680 אלף מבוטחים והכנסות של 503 מיליון דולר. 
ממשלת רוסיה הודיעה על פירעון מוקדם של חובות בהיקף של 15 מיליארד דולר למדינות מועדון פאריס - כשליש מחובותיה ל-19 המדינות המלוות העשירות בעולם. 
הקדמת מועד פירעון ההלוואות, שאותן אמורה היתה רוסיה לפרוע רק בשנת 2020, עשויה לחסוך לממשלת רוסיה כ-6 מיליארד דולר בתשלומי ריבית. 
סך החוב של רוסיה למועדון פאריס מסתכם ב-44 מיליארד דולר. 
ממשלת רוסיה, אשר סיימה בפברואר לפרוע את חובותיה בסך 22 מיליארד דולר לקרן המטבע הבינ"ל (IMF), מסרה כי הפירעון המוקדם של חובותיה למדינות מועדון פאריס צפוי להתבצע באוגוסט. 
פירעון החובות מסייע לרוסיה לשפר את עמדתה הפיננסית ולהקטין את עלויות המימון שלה.הפירעון המוקדם התאפשר, בין היתר, בזכות הכנסות גבוהות ממכירת נפט, לאחר שמחירי הנפט זינקו בשנה האחרונה. 
